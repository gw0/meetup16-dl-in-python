<!DOCTYPE html PUBLIC "-//W3C//DTD HTML 4.0 Transitional//EN">
<html><head>
<!-- This document was created from RTF source by rtftohtml 2.7.5 -->
<meta http-equiv="Content-Type" content="text/html; charset=utf8">
<title>Fran S. Finzgar, Sama</title>
<link rev="made" href="mailto:Miran.Hladnik@ff.uni-lj.si">

</head><body>

 <br>
<a href="leposl.html">Nazaj k leposlovju</a><p>

<b>Fran S. Finžgar</b><p>

<h1>Sama</h1>


I.<p>
   Upokojeni oficial Janez Trpotec je sedel v tesni spalnici in se tiščal
peči. Ni še pritisnila zima, komaj hladna jesen, pa je mož že zavijal
revmatične noge s staro plahto in premestil oguljeni naslanjač od okna k
peči.<p>
   V rokah je držal časnik, ki ga je dobival iz druge roke, že dokaj
posvaljkanega in umazanega. Prečital ga je vselej od konca do kraja, novice po
dvakrat, stolpce Izpred sodišča tudi po trikrat. Kake struje je list in
katere stranke, tega mu ni bilo mar. Ganil ga ni noben boj in nobena praska med
strankami. "Neumnosti," je razlagal svoji ženi Baruši, "same neumnosti, da se
ljudje takole dajejo in prepirajo. Revna je moja pokojnina, pa sem je vesel, da
je vsaj mir. Če bi mene takole očitno trgali, zbolim, veruj mi, da zbolim."<p>
   In zares, ko se je zadnjikrat tiskalo njegovo ime po listih med uradnimi
vestmi, da je šel Janez Trpotec v pokoj, je bil mož tako razburjen, da je pri
treh večerjah pokazal ženi s prstom na tisto mesto v listu.<p>
   Ta večer je pa držal že dobro uro list v rokah in tičal pri<p>
   oglasu.<p>
   "Poskusimo, tu moramo poskusiti, in koj, jutri, da ne bo prekasno."<p>
   List je spustil na kolena in gromko zakašljal, da bi priklical Barušo, ki
se je mudila v kuhinji.<p>
   Njegova Baruša je poznala ta kašelj. Kmalu so se odprla vrata in pred
možem je stala žena.<p>
   "Viš, Baruša, kakor sva se pogovarjala, tako naj se zgodi."<p>
   "Hudo je pravzaprav takole loviti kruha po svetu. Ko bi mogel dati človek
Aleni svojo pamet! Potem seveda!"<p>
   "Kaj pa pravi Alena?"<p>
   "Hm, Aleno vendar poznaš, saj je tvoja hči! Smeje se in poje in tišči
kakor ptič iz gajbe: ven, ven v svet!"<p>
   "Zato naj gre!"<p>
   "Naj gre, naj gre, da moreš tako govoriti. Ali nimaš nič srca?"<p>
   "Srca imam še preveč, ampak jesti imamo premalo. Jesti, razumeš, ob tej
draginji."<p>
   "E, eno leto bi že še prebili. Nemara se v mestu kaj dobi."<p>
   "Aha, v mestu! Jih čaka kakor duš pred peklom na skorjico pogače. Zato pa
pravim: do kruha smo jo pripravili, sedaj naj si pomaga sama; kdor je preveč
izbirčen, gre lačen od sklede."<p>
   Baruša je skomizgnila z rameni. Mož jo je gledal vprašujoče, in ker ni
odgovorila, je začel vnovič sam:<p>
   "O, poznam te, Baruša; vse dobre matere ste take. Kakor kokljica bi rada
imela do smrti vse otroke pod perutmi. Lepo je to, nič ne rečem, in blagor se
jim, ki to morejo. Vsak pa ne more, mi tudi ne! Menda je dosti za očeta, ako
zaradi otrok komaj eno samo smotko na mesec pokadi, da se prihrani vsak vinar.
Menda je dosti, ali ne?"<p>
   "In če bi jih deset, nihče bi ti jih ne oponesel."<p>
   Trpotec je pogledal vnovič na oglas in na ženino opombo ni odgovoril.
Zakaj zgodovina njegovega zakonskega življenja je pričala drugače, nego je
trdila Baruša.<p>
   "Po moji pameti in previdnosti se stvar ne da kar nič odlašati. Zato bi
sodil: pokliči Aleno in zmenimo se vpričo nje."<p>
   Za par hipov je že privrela hčerka Alena v sobo.<p>
   Kakor bi luč posijala v temo, kakor bi se življenje zasmejalo ob
pokopališču! Tako nasprotje je nastalo v sobi, ko je stopila živahna hčerka
ob luči revne petrolejke pred stara dva. Tenka, boka in visoka, prav kakor
poje pesem. Ni bila več skrito popje, pa tudi ni bila še razcvel cvet. Tisto
mlado jutro je praznovalo dekle, ko z gredice zakipi cvetje, vse orošeno s
sončnim hrepenenjem, in kipi kvišku: k soncu, k življenju - ven v svet -- v
valove!<p>
   Njene rjave, zaupanja polne oči so gledale tako mirno in jasno izpod
bogatih kostanjevih obrvi, da bi ta bela roka brez skrbi segla po pisani čaši
strupa, ko bi ji jo ponudil vesel smehljaj. Sama vera v življenje, samo
hrepenenje po njem in ljubezen, ki je kakor v temi tavala za nečim velikim,
brezmejnim in sladkim. Dasi je bilo njeno cvetoče, žametno lice še čisti
izraz študentke, so se vendar v motnih obrisih slabe luči že izrazito
črtale umerjene poteze njenega lepega obraza, od katerega je odsevala
odločnost, vsaj hrepenenje po svobodi in samostojnosti, kar so kot pečat
potrjevale drobne ustnice, katere je ob važnem premisleku stisnila in zaeno s
tenkimi gubicami zasenčila jasno čelo. Kakor je po dovršeni maturi hrepenela
za počitnicami, tako se jih je naveličala do ogabnosti. Bogatejše
tovarišice so odšle v letovišča, kmetiške so se razkropile po deželi --
in ona je obtičala v mestu. Tiste sanjave svobode in sreče po maturi ni bilo.
Iz gole želje, da bi svetu dokazala, kako je zaradi mature "dozorela dama", je
šla parkrat sama v kavarno, si kupila cigaret, kadila in čitala dražljive
ilustrirane liste ter skušala celo v kretnjah posnemati drzne velikomestne
študentke, katerim je, tako je povzela iz slik, na rovaš emancipacije vse
dovoljeno -- in je vse lepo.<p>
   Ko je pa videla, da s tem pri nekaj stalnih biljardistih, pustih
kvartopircih in časniških moljih ni mogla izzvati nikakega občudovanja svoje
zrele svobode, se ji je pristudilo tudi to -- in vsa njena notranjost se je
zlila v eno samo gorečo željo: ven odtod, ven od tesne kletke svojih staršev
-- ven v življenje!<p>
   "Torej, Alena, kako bi?"<p>
   Trpotec je gledal v hčerko ponosen in kakor zamaknjen. Tudi Baruša ni
odmaknila oči od njenega lica, od njenih valovitih, razpuščenih las;
spominjala se je svoje mladosti, ko je kot lepa hišna bojevala toliko bojev s
priliznjeno lažjo vsiljivih gospodkov.<p>
   "Saj sem že rekla, jaz grem! Kaj bi doma?"<p>
   "Ampak zasebna služba je to. Ko bi stopila še enkrat do nadzornika in bi
mu razodela: tako in tako je pri nas!"<p>
   "Ne grem!" je odgovorila odločno.<p>
   "Ta tvoja trmica!" jo je rahlo posvarila mati.<p>
   "Trmica, seveda! Saj veste, kaj mi je ponujal. V Bukovje, v zasilno šolo,
med tiste umazane kmete, ko vse diši po gnoju, po kravah, ko ni izobraženega
človeka na milje daleč. Celo župnik je kmet, pravi kmet. Sam orje, vlači,
nosi strahovite škornje, kakor ruski mužiki, in na lojtrah se vozi v
Ljubljano. Pha -- ne grem v tako gnezdo, rajši za natakarico."<p>
   "To je pač začetek, ljubica. Sem tudi jaz spočetka kuverte lepil in
brisal prah z aktov -- no, pa sem le uradnik in imam pokoj nino. Od spodaj se
pride na kvišku!"<p>
   "Nekdaj morda že, sedaj je drugače. Vsi tako pravijo. Vsaka pravi: Le v
hribe ne! Poglejte mestne učiteljice! Ali so se kaj več učile? Ne. Ampak
čakale so, da so takoj spočetka prišle na dobro mesto. In sedaj se jim godi!
Če se pa zariješ v hribe, ne prideš zlepa med ljudi. Ne grem, ne grem v
Bukovje, rajši čakam deset let v zasebni službi."<p>
   "Veš, oče, Alena ima prav, res ima prav. V hribih izgubi človek kredit,
in brez tega, saj veš, kako je. In med tistimi umazanimi kmeti!"<p>
   "Torej poskusimo tu!"<p>
   Oče je pokazal s prstom na oglas v časniku, ki ga je še vedno držal v
rokah.<p>
   "Kar le, samo da grem stran."<p>
   "Stran..."<p>
   Oče in mati sta zaeno ponovila to besedo, ki je zabolela kakor rana v srcu.
Oči so se jima ovlažile.<p>
   Alena se je v hipu, ko je rezko izgovorila to besedo, sama preplašila
izgovorjene želje in se zavedela, da je žalila. Iztegnila je roke, da so
zdrsnili ohlapni rokavci nad komolce, in objela oba, očeta in mater, ki sta
še z bolečino v srcu takoj odpuščala tej vroči krvi, ki je dehtela iz
njenih poljubov, od njenih belih rok.<p>
   "Oprostita, ne zamerita, nisem mislila tako, nisem žalila, vaju bi tako
rada imela pri sebi -- vaju, samo vaju -- ali vse drugo - to postopanje -- ta
prazni nič -- to me goni proč -- samo to -- in da bi gledala, kako si na
starost zaradi mene ne smete nič privoščiti - to me peče -- odpustita!"<p>
   Alena je razklenila roke pa prijela očetovo staro glavo med dlani in ga še
enkrat poljubila na lice in takisto poljubila mater.<p>
   "Alenčica, oj, vedno si bila taka. Blisk in vihar -- potem pa solze.
Vidiš, otrok, zato se bojim zate."<p>
   Mati je popravila Aleni dolge lase, ki so se razsuli čez rameni in
vznemirjene grudi. Kakor bi z roko dosegla davno svojo mladost, se ji je zdelo,
ko so drseli Alenini kostanjevi, mehki kodri skoz njeno velo dlan.<p>
   "Res je, moj otr&oacute;k, brez preudarka si! Teplo te bo to med tujci!"<p>
   Oče si je z modro ruto otrl solzo iz levega, bolehnega očesa.<p>
   "Med tujci bom previdna, drugače previdna kakor doma. No, pa nikar o tem ne
govorimo. Pokažite mi še enkrat oglas!"<p>
   Alena je brala polglasno, nemirno:<p>
   "Posestnik in trgovec na deželi išče domačo učiteljico za sedemletnega
sinčka. Kraj prijazen. Plača po dogovoru. Želi, da se interesentinja osebno
predstavi. Naslov pri upravništvu."<p>
   "In ste šli danes v upravništvo, oče?"<p>
   "Šel. Ga poznajo. Bogat človek je menda, veletržec z lesom. Pol ure od
postaje je vas, samo pol ure. Smrekar se piše in Štefan mu je ime."<p>
   "Ime je hudo kmetiško," je omenila mati.<p>
   "Kaj ime," se je nekoliko razvnel oče, "ime še ni človek. Tudi tvoje ni
bilo po novem, dokler si bila še Barba; pa si le uradnikova soproga, za med
boljše kroge, ne?"<p>
   "Saj nisem nič rekla, kar tako mi je prišlo v glavo, ko sem ga
slišala!"<p>
   "Ah, nikar se ne menimo o imenu! Mama, sedaj se dogovorimo, ali se grem
predstavit ali ne?"<p>
   Alena se je stisnila k materi in ji ovila roko krog pasu.<p>
   "Kakor hoče oče, in ti! Saj vesta, da moja ne velja nikoli!"<p>
   Baruša se je še enkrat namrgodnila, ker jo je zabolela moževa opazka
zaradi imena.<p>
   "In sedaj spet to! Ko vendar dobro veš, da se še jesti ne upam, če ti ne
ukažeš. Pa se znebiš takele!"<p>
   Trpotec se je užaljen premaknil na stolu, da mu je zdrknila plahta s kolen.
Alena se je naglo sklonila in ga odela.<p>
   "Očka, sedaj boste še vi hudi! Ah, da sem tako nesrečna!"<p>
   Hči se je naslonila s komolcem ob star predalnik in stisnila ustnice, da
sta se v kotih ob njih zarezali dve krepki črti. Roditelja sta se spogledala,
oči so govorile in oče je odločil.<p>
   "Res je, to so neumnosti! Krog cilja hodimo, po nepotrebnem hodimo in se
umikamo. Zato pravim in rečem: Mir in konec pravde in očitkov in vzdihov,
potrebnih in nepotrebnih! Baruša, jutri zjutraj greš z Aleno k Smrekarju.
Vlak odhaja ob pol sedmih. Takole!"<p>
   Trpotec se je povzpel v naslanjač, da bi dodelil tehtnosti svojemu odloku
in ukazu. Še z rokami si je pomogel, da se je vzpel njegov život više, se
nagnil celo nekoliko naprej v znamenje odločnosti. V tej umetni pozi je
vztrajal nekaj trenutkov in motril ženo in hčerko izpod sivih obrvi. Ni
povsem zaupal, da bi zmagal; tega mož ni bil vajen.<p>
   Ko je Alena slišala ta nenavadno odločni glas iz očetovih ust, so se ji
hipoma razširile stisnjene ustnice, za njimi so se zasvetili drobni zobje,
oblak umetnih gubic je skopnel na čelu -- in veselo je tlesknila ob dlani ter
se oklenila krog vratu očetu, ki se je ponižal v naslanjač.<p>
   "Hvala, očka -- hvala, papači! Jutri gremo! Jutri gremo!"<p>
   "Že jutri? Ko bi pojutrišnjem..." je spregovorila Baruša, ne da bi
ugovarjala, ampak samo zato, da je dostavila še svojo besedo, ker je bila tako
dolgoletna navada.<p>
   "Ne pojutrišnjem, mama, kar jutri -- jutri!"<p>
   "No, pa jutri! Katero obleko bi, kaj misliš, Alena?"<p>
   "Najlepše nikar za na kmete in na pot. Utegne deževati, ker me tako
prijemlje v kolenih."<p>
   "Oče, ti si čuden, ne razumeš! Najlepšo oblečeš, Alena, tisto moderno,
in jaz tudi! Ne sme misliti zunaj tisti kmet, tisti Štefan -- bogve, kakšno
ženo ima -- da sva prišli vbogajme prosit. Alena je uradniška hči -- visoko
izobražena, z maturo; bi pa prišla prvič taka med tuje ljudi, da bi rekli:
Lej, kako je posvaljkana in utepena! Še tega je treba. Alena, le nobel! Naj
zvedo tam zunaj, da si iz Ljubljane, da nismo kar tako! In pomisli, oče --
Baruša se je razgrela in se s širokimi kretnjami okrenila k možu -- to
pomisli, kako napneva vse drugačno ceno za šolanje tistega paglavca, če sva
tudi na oči to, kar sva. E, ljubček, poznam svet! In da mi daš denarja
dovolj! Sicer ostaneva obe doma. S kolodvora se popeljeva z izvoščkom, da
veš!"<p>
   "U, pol ure," je nenadoma zaskrbelo moža, ko je pomislil na ta po njegovi
pameti čisto nepotrebni strošek.<p>
   "Seve, pol ure, pol ure -- pet ur ti še hodim, zlahka, pet, tukaj pa ne,
še pet minut ne! Da mi poreče kdo: O, škandal, taka gospoda pa peš!
Seveda!"<p>
   "Mama, in če ne bo voza?"<p>
   "To je druga reč! Potem se midve zgroziva pri Smrekarju, češ, kakšna
vas, kako gnezdo, še voza ni! In čast je rešena! -- Sedaj se, Alena, takoj
pripravi in potem spat! Jutri bo zgodaj dan. Lahko noč!"<p>
   "Lahko noč," je odzdravila hči in hitela z žarečimi lici v svojo skromno
sobico. Ko so se že vrata za njo zaprla, je Baruša prijela za kljuko in
naročala: "Alena, le nobel! In mature ne pozabi doma! -- Sicer pa, kaj kmet
razume," je dostavila prek možu in zaprla vrata.<p>
   "Veš, ljubi moj, za jutri takole naredimo: Zajtrk ti prinesem v posteljo,
potem poleži, opoldne greš k Zlati racki, je poceni, in poštene porcije,
zvečer se pa tako že vrneva. Sedaj pripravi denar, jaz grem še za hip v
kuhinjo."<p>
   Trpotec je samo prikimal, zadovoljno prikimal, ker se je domislil Zlate
racke. Žena je naglo odšla v kuhinjo, on je skrbno odmotal plahto z nog in
drsal v gorkih opankah k predalniku, kjer je poiskal skromni prihranček, ki si
ga je priščipnil redno vsak mesec od pokojnine in ga skrbno varoval za
nepričakovane sile in opravke. Ko je nabral nekaj kronic v dlan, se mu je
zdela vsota že tako izredno težka, da je vrnil srebro nazaj v predalček in
začel računati. Za vlak -- karta za na oba konca -- in za voz -- recimo --
toliko -- kmetiški koleselj menda ne bo tako drag kot mestna kočija -- da, je
že prav, dvajset kron ji dam. -- Saj sama tudi ni brez nič -- naj le tudi
nekaj primakne, ker je toliko njena kot moja -- naj le.<p>
   Ko je razpostavil kronice v lepo vrsto po predalniku, je počakal žene, ki
se je naglo vrnila iz kuhinje.<p>
   "Na, Baruša, poglej jih!"<p>
   Oči so mu žarele, ko je s tresočim se prstom kazal na zbor kronic. Kakor
bele ovčice na travniku so se mu zdele.<p>
   Baruša je hitro štela: ena, dve, tri -.<p>
   "Je že nekaj! Če bi pa še en desetak v papirju dodejal, bi bilo lepše;
veš, lepše, ne da bi ga zapravila, seveda ne; ampak bolj se postavi človek,
če ni sam drobiž."<p>
   "Drobiž, kakšen drobiž, saj je samo srebro!"<p>
   "No, saj nič ne rečem," je spravljala žena denar v pest - in ga zopet
štela -- mož je pa ob vsaki številki prikimal in gibaje s prsti na roki še
enkrat pregledal izdano vsoto. Ko je izginila zadnja krona v ženino pest, je
spregovoril kakor nekdaj v uradu: "Prav."<p>
   Baruša pa je molče hudobno pomežiknila na levo oko in rekla:<p>
   "Še toliko se nisem nadejala! Skopušček!"<p>
   Trpotec je zinil, da bi razodel strah in jezo zaradi svoje prevelike
radodarnosti; ali Baruša se je dvignila na prste in ga v trenutku, preden je
izgovoril besedo, poljubila na lice.<p>
   "Takole je vselej," je zamrmral Trpotec zadovoljno in si obrisal z oguljenim
rokavom poljub z lica. Jeza, ki se je v hipu rodila, je s poljubom zamrla, in
mož je udobno drsal nazaj k naslanjaču.<p>
   Baruša je še nekaj časa prenašala kronice v pesti in jih težkala s
slastjo, kakor jo imajo ljudje, ki se jim reže tenek košček kruha vse
življenje. Nato se je pa lotila z mladostnim ognjem pripravljanja za drugi
dan. Škripala so vrata visoke omare, hreščal predalnik, in žena je izbirala
in zlagala na stol, na stari kanape, dokler ni kar trudna od tega tekanja po
sobi dovršila svojega posla.<p>
   "Menda je vse," je sklenila roke in še enkrat pregledala. Potem je pa
primaknila stol k možu, ki se je med ženinim skrbnim opravkom zamislil in
zagledal v pobledelo, pisano zvezdo na stropu.<p>
   "Kaj smo učakali, Janez!"<p>
   Trpotec se je predramil iz sanjavosti.<p>
   "Taka je postava življenja!"<p>
   "Trda je. Verjameš, da me je sedajle, ko natančno premišljam, za kaj gre,
kar zabolelo pri srcu."<p>
   "Zabolelo? Zakaj?"<p>
   "Uh, ti moški! Brez srca ste, čisto brez srca! Le pomisli. Človek se
ubija, pritrguje in strada, da odredi otroka. Ko je za kaj, ti pa kažejo po
svetu z njim. In namesto da bi tebi služil in malo, vsaj malo povrnil, pa
služi drugim -- in drugim dela."<p>
   "Taka je postava življenja!"<p>
   "Postava, postava, naj bo, če je, ampak je krivična. Ah, takole mladega
dekleta in še lepega povrhu, pa samega v svet!"<p>
   "Ali jo boš pod lonec poveznila? Kakšna si!"<p>
   "Kakšen si pa ti in vsi moški! Ali je treba, da se potika toliko takih
deklet, ki so učene in lepe in poštenih rodbin, križem sveta. Ali je tega
treba?"<p>
   "Treba? Seveda bi ne bilo treba, če bi jim kdo vsako jutro nasul mizo z
mano. Ta je pa skopnela v puščavi in je ni več."<p>
   "Nalašč me ne razumeš, ker me nočeš, ker ste moški vsi enaki, sem že
rekla. Koliko je ženinov, ki so pri dobrem kruhu, pa mar je komu pridne in
dobre in lepe! Nič!"<p>
   "Ljuba duša, ali si čudna! Če hoče ženska moža, mora prav zaradi njega
v svet, zaradi njega, da veš!"<p>
   "Kako pa! Ženske naj nore za moškimi! Narobe svet!"<p>
   "Narobe svet. Dobro, ga pa obrni na lice! Aleno doma zaprimo, in na vrata
nalepi list: "Tu pridna in dobra in lepa deklica. Koj oddati. Kdor pa še ni v
devetem činovnem redu, naj ne vpraša po njej!" Takole, če hočeš. Ali pa jo
posodi trgovcu Bernardoviču v okno tja na Glavni trg!"<p>
   "Kako si grob!"<p>
   "Taka je postava življenja," je bolj deklamiral kot govoril Trpotec ter se
zagledal zopet v zvezdo na stropu.<p>
   Baruša je obmolknila in iskala rute v žepu. Ko si je obrisala oči, je
globoko zavzdihnila. Nato je še za časek pomolčala in še enkrat
zavzdihnila:<p>
   "Kakor je božja volja! -- Pojdiva spat!"<p>
   Trpotec je vstal in še enkrat mrmraje ponovil:<p>
   "Taka je postava življenja!"<p>
   Medtem pa Alena ni razmišljala, kakšna je postava življenja, in se ni
srdila na moške. Njo je le ena edina misel prevzela: Ven -- v življenje - v
lepi, pisani svet.<p>
   Ko je stala pred zrcalom in si spletala kodre v tenke kitice, jo je prvič v
življenju prevzelo s čudovito silo omamno, gizdavo čustvo. Prevzelo jo je s
toliko močjo, da jo videla v steklu, kako je zardela sama pred seboj. In
takrat so se stene njene ozke sobice še bolj stisnile, strop se je ponižal
prav do nje, da je srce občutilo tesnobo. Nemirno je vztrepetalo in koprnelo:
ven -- ven -- v svet -- v življenje! Dajte sonca roži, dajte bele ceste in
prostranega neba tej duši, dajte dvoran in blestečih kandelabrov temu
prelestnemu telesu, dajte piti skritim sanjam iz studenca živih...<p>
   Vsa je vztrepetala, vsa drhtela. Hrepeneči sijaj široko odprtih oči je
žarel v zrcalu, žarel in gledal za nepoznanimi cilji v daljavo, kjer je
sonce, kjer je luč, kjer se smeje prostranost... Strop se je višal, stene se
razmikale in kakor omotična se je zazibala bela postelja. V Aleninih mislih ni
bilo ne grenkobe slovesa, ni bilo oči materinih in ne očetovih, njene misli
so bile same rože, in nad rožami skrivnostni vonj, nepoznan in neokušan, in
vendar je njeno dušo tako silno žejalo po tem slaju.<p>
II.<p>
   Dobro dolgo se je zasedel Janez Trpotec tistega dne pri Zlati racki, ko sta
žena in hči iskali službe pri Smrekarju. Dokler je bil doma, je bil nemiren
in razburjen. Pogledaval je na uro in glasno momljal sam s seboj.<p>
   "Osem! Sedaj sta že na postaji. -- Če nima vlak kaj zamude. -- Jeseni
menda ne."<p>
   Potem je pogledal skoz okno, ali se vreme ne bi kaj sprevrglo.<p>
   "Pol devetih. Ali sta dobili voz? -- Bogve. Na kmetih je težava. - Vem,
dobro vem! S komisij to vem. -- Da bi le preveč ne plačali! - Ni mi bilo po
volji, da sta šli nafrljeni kakor baronovki, nak, ni mi bilo po volji. Seve,
Baruša je že taka! Le nobel! -- Marsikdo - seve -- za moje pristradane
kronice. -- O, tudi jaz bi tako."<p>
   Trpotca je obšla pereča grenkoba pri misli na denar. In če bi se
navsezadnje naklepičilo, da bi prišli domov -- brez službe -- no -- na to
niti ni smel pomisliti. V samih nogah je začutil ob tem ščipajočo bolečino
in dosti se je potrudil, da je zamoril tako misel.<p>
   Do enajstih je preudarjal in popotoval v duhu z ženo in hčerjo. Ob
enajstih se je pa domislil Zlate racke in vse drugo nenadoma pozabil.<p>
Skrbno je izvlekel iz omare najlepšo obleko in se opravljal in lišpal, kar se
je dalo. Z zadnjim koščkom pomade si je pomazilil sive brke in jih nasukal,
da so stale kot le kaj.<p>
   Ko se je ogledal v zrcalu, s palčko pod pazduho, se je razveselil samega
sebe in se samemu sebi od veselja odkril.<p>
   "Le nobel, Janez! Če drugi, zakaj pa ne ti?"<p>
   Na glas se je zasmejal, ker je bil prepričan, da je iztuhtal imeniten
dovtip. Nato je skrbno pozaklenil in odšel.<p>
   Ko je odkosil, si je po cvičku privoščil še bizeljca. Učinek je bil
izvrsten. Zakaj Janez Trpotec je pri odhodu dal natakarici pošteno napojnino
in ji za slovo parkrat prav fantovsko poredno pomežiknil. Natakarica se mu je
veselo nasmehnila, kar ga je tako navdušilo, da je trikrat potipal mimo
kljuke, preden jo je ujel in odprl.<p>
   "Presneta reč," je preudaril na cesti, "še bi se oženil, če bi se
Baruši kaj primerilo, presneta reč, da bi se!"<p>
   In ker je bilo v njegovem srcu veselja veliko in nad njim trdna zavest, da
ga nihče ne nadzoruje, jo je zavil še v kavarno ter tam po črnem posrebal
šilec slivovke.<p>
   Kaj dobre volje in čudovito zdravih nog se je še nekoliko posprehodil,
preden se je nameril domov. Pred durmi se je hipoma zopet domislil žene in
hčere ter se ustrašil, kaj je tako pozabil nanju. Zato se je tik pred vrati
okrenil, šel v trgovino in se vrnil obložen domov. Tu je razpostavil po mizi
tri steklenice piva, mrzli prigrizek, štručke rženega in maslenega kruha,
krožnike in kozarce in primaknil tri stole k mizi. Med delom se je pogovarjal
sam s seboj.<p>
   "Viš, Baruša, kaj sem napravil? Vem, da si trudna, ti in Alenčica. --
Takole, ti boš tu -- Alenčica meni nasproti -- pa se po krepčamo in
pomenimo."<p>
   Ko je dovršil delo ob mizi, je sedel v naslanjač, trdno prepričan, da
samo za pol urice; potem pa jima pojde naproti do kolo- dvora. Nalašč, dasi
je zjutraj rekel, da ju počaka doma. Nalašč, da ju preseneti in jima
dokaže, da si je samo zato nakačil brke in za nič drugega ne. Tako je
sklenil in upognil glavo na prsi in zadremal.<p>
   Nad Ljubljano je ležala megla, lena in pusta jesenska megla. Po ulicah so
že gorele svetilke, obdane z meglenimi kolobarji. V sobi Janeza Trpotca pa ni
gorela luč. Kakor je mož s&eacute;del in se upognil, tako je sed&lt;138&gt;l
in spal v naslanjaču. Celo tedaj se ni prebudil, ko so zacvrkale deske pred
vrati, ko so se ta veselo odprla in sta stopili v sobo Baruša in Alena.<p>
   "Moj Bog," se je zavzela Baruša strahoma, "moj Bog, Alena, ni ga, očeta ni
-- in vse odprto! Alena, luč, hitro luč!"<p>
   Ob tem klicu je zahrkalo v kotu. Alena je prasknila luč - Trpotec je
izpregledal, se ustrašil, začudil in se razveselil.<p>
   Ko bi bilo sedajle vse po stari navadi, bi si bila Baruša uprla komolce ob
boke, stopila predenj in mu naštela očitkov -- težko kopo. Toda nič tega,
Baruša se je zasmejala, da je plosknila z rokami ob kolena, in pomagala možu
iz naslanjača.<p>
   "Sta opravili? Dobro, kakor vidim? O, to znaš, e, Baruša, saj pravim in
še porečem, ti znaš! -- Meni se je pa zadremalo, od samega čakanja, prav
zares!"<p>
   In nato je iztegnil roko proti mizi in pokazal s prstom na jedi in
pijačo.<p>
   "Poglej, takole sem vaju čakal! Ni prav tako?"<p>
   Baruša se je šele tedaj ozrla po mizi, tlesknila z dlanmi in potapljala
moža po rami.<p>
   "Nisi je še iztuhtal boljše, Janez!"<p>
   Alena si je že odlomila peto štručke, ugriznila, stopila k očetu,
prijela mu z drobnimi prsti navihane brke in se od srca za smejala.<p>
   "Kajne, Alenčica?" se je upokončil Trpotec, "nisem še kar tako?"<p>
   Za nekaj minut je sedela Trpotčeva družina za mizo, katero jim je pogrnil
oče tako nenavadno darežljivo. Ženski sta večerjali in se smejali kratkim
opazkam, katerih Trpotec ni kar nič razumel. Smejal se je pač z njima in
čakal, da Baruša začne zgodbo sama.-<p>
   "Torej, Janez, sedaj pa poslušaj! Alena gre takoj k Smrekarju!"<p>
   "Za koliko ste se pogodili?"<p>
   "Za trideset kron. In vse prosto, seveda."<p>
   "Saj ni slabo!"<p>
   "Kaj slabo, dobro je, izvrstno!"<p>
   "Imaš prav. Res je, dobro je, izvrstno! -- In on -- in ona?"<p>
   "Kakor sem uganila. In ti nič ne daš na ime. Jaz pa, sedaj še dvakrat
toliko. Smrekar je Štefan, dvakrat Štefan, to se pravi kmet, razumeš, pravi
kmet. Jejhata no, Alena, kakšen je bil, ko sva prišli, kajne?"<p>
   Obe sta se zasmejali.<p>
   "Kakšen?"<p>
   "Pomisli, človek, ki oglase plačuje, ki za svojega otroka išče domače
učiteljice, le pomisli, veš, kje sva ga našli? Na žagi, pomisli, na žagi!
Hlode je meril in valil, zavihane rokave in predpasnik je imel kot hlapec,
veš, pravi hlapec, ne bogat gospod. Kakšne roke je imel! Rokavico mi je
osmolil, ko mi je segel v roke, da ne bo več za rabo!"<p>
   "Rokavice je pravzaprav res škoda, ampak če dela, ni tako grda reč, bi
mislil."<p>
   Baruša ni hotela slišati te opazke in je kar nadaljevala.<p>
   "In ona! Veš, kakor sem slutila. Kje sva to dobili? Ne uganeš! V hlevu,
pri kravah! -- Pa naj bi bila, če bi kot gospa pogledala za posli. O ne!
Božala je krave, pripovedovala ime vsake posebej, da sva stali v hlevu tako
dolgo, meni se zdi, da imam še sedaj v obleki ta duh."<p>
   "Mama, pa imajo Smrekarjevi lepo živino!" je pripomnila Alena.<p>
   "I živina, živina, saj nič ne rečem. Le to povem, kaj je kmetiška
gospoda, samo to, nič drugega!"<p>
   "Kaj pa fant, Alena," je zasukal Trpotec pogovor drugam, ker se je Baruša
vznevoljila zaradi hčerine opazke.<p>
   "Fant, to sem hotela povedati," je hitela odgovarjati mati za hčer. "Da se
vidi, kako ne razumejo. Če bi prišla Alena za deklo, naj bi jo vedla v hlev.
Če pa pride za učiteljico, bi bilo pa treba pokazati učenca, ne krav."<p>
   "Saj ga ni bilo doma, torej ga ni mogla pokazati."<p>
   "Še k obedu ga ni bilo o pravem času. Taka vzgoja! In kakšen je prišel!
Umazan, razkuštran, brez klobuka."<p>
   "Meni je bil všeč! Ga bom vsaj lahko vzgajala po svojem!"<p>
   "Če se bo dal! Si čula, kako se mu je Smrekar smejal, ker je povedal, da
je klobuk izgubil."<p>
   "Klobuk izgubil?" se je zavzel Trpotec.<p>
   "Klobuk, menda še čisto nov klobuk! Človek res ne ve, ali je pri njih
tako bogastvo ali je le prazno bahanje!"<p>
   "Papa, kaj je naredil med kosilom!"<p>
   "Povej, povej, Alena!"<p>
   Obe sta se zasmejali.<p>
   Trpotec je pa poprijel za besedo "kosilo" in poskusil to vrzel zamašiti.<p>
   "Kosilo? Je bilo?"<p>
   Baruša je tlesknila z jezikom in pokazala od dobrega vina razpaljena
lica.<p>
   Mož je zadovoljno prikimal.<p>
   "Pri kosilu je povedal Smrekar dečku, da bom jaz njegova učiteljica," je
nadaljevala Alena.<p>
   "Kajne, saj nekaj že znaš, Viktor!" je vprašal Smrekar.<p>
   "Da, Viktor mu je ime. Vidiš, sinu so že dali gosposko ime!" je takoj
pripomnila Baruša.<p>
   "Deček me je pogledal čez mizo, popustil žlico, vstal in se sredi sobe
postavil na glavo."<p>
   "Pomisli, Janez, med obedom, ko so tuji ljudje pri mizi, se postavlja na
glavo!"<p>
   "Alena, hudo delo bo!"<p>
   "Še mar mi ni! Kar bom mogla, naredim. Kaj me briga."<p>
   Oče je dvomljivo zakašljal, mati pa je pritrdila hčeri.<p>
   "Prav imaš, Alena. Preveč se nič nikar ne ubijaj s paglavcem."<p>
   Oče je še enkrat pokašljal in ni nič rekel.<p>
   Baruša je pa dvignila kozarec: "Na zdravje, Alena! Nič se ne boj! Le
nobel! Da bodo videli kmetje, kaj je uradniška hči!"<p>
   Čaše so se dotaknile. Trpotcu se je tresla roka tako očitno, da je celo
vesela Baruša opazila in osupnila.<p>
   Ko je Alena nesla kozarce in krožnike v kuhinjo, se je Baruša nagnila do
moža in pošepetala:<p>
   "Tebi ni vse po volji. -- Tudi meni ni. Ampak Smrekarica mi je razodela: -
Ali je lepa vaša hči! To ni za službo! Zato je prav, da bo pri nas.<p>
K nam zahaja vse polno mladih gospodov... Sreča jo išče, pomnite, gospa!
Sreča! -- Takole mi je rekla. In zato sem se pogodila, samo zato."<p>
   "Sreča, sreča, aha, mladi gospodje, aha -- ali pa nesreča!"<p>
   Baruša je za hip obmolknila.<p>
   Nato se je dosti zadirčno okrenila do moža.<p>
   "Sitnež, res si sitnež. Same strahove vidiš! Ker si bolan, menda."<p>
   Trpotec je poskusil, da bi še tretjič zakašljal, pa ni.<p>
III.<p>
Dan pred Aleninim odhodom je bil dan razburjenja. Alena je prepevala in se
smejala, Baruša je skrbela s pristno materinsko skrbjo za najdrobnejše
malenkosti, oče je pa pozabil na naslanjač in na revmatizem ter je drsal
venomer iz sobe v sobo, postajal, prikimaval in bil tako kratkobeseden, da celo
Alenin glas ni zabrisal in ni prezvenel skrite skrbi, ki se mu je pasla v srcu.
Hči, hrepeneča v svet, ki je slutila samo sonce, in mati, prepričana, da gre
njen otrok sreči naproti, sta pozabili grenkost tiste ure, ki se je bližala
rodbini prvič v življenju. Oče je ni pozabil. Nosil jo je v duši ves dan in
vso noč -- preden je udarila.<p>
Tista ura! Vse delo, vse trpljenje v rodbini -- vse je obrnjeno v to uro s
težkim pričakovanjem. In ko pride, v hrepenenju dočakana, ko zamahne meč
časa v rodbino ter odseka kri od krvi, srce od srca, takrat zaboli, da duše
tonejo v bridkosti.<p>
In ko je udarila tista ura v Trpotčevi rodbini, vetrovno jesensko jutro je
bilo, tedaj je žalost stisnila vsa srca.<p>
Alena ni prepevala. Zasmejala se je parkrat pri zajtrku. Pravzaprav poskusila
se je zasmejati, ker je videla objokane materine oči. Toda začutila je v
smehu toliko laži, da jo je od sramu oblila rdečica. Mati jo je pogledavala
čez mizo. Iz oči so ji silile solze, drobnega koščka kruha, ki si ga je
bila pripravila za kavo, ni mogla použiti. Siloma je izpraznila skodelico in
mimo nje, ko jo je nagnila, sta pritekli dve veliki solzi.<p>
Oče je molčal. Krog ustnic so mu vztrepetavali živci, nosnice so mu plale,
ker se je moško boril sam s seboj.<p>
"Da ne zamudita! Imata prtljago!"<p>
Trpotec je pogledal na uro in spregovoril, kar se je dalo hladno.<p>
Baruša je segla po rutico, se ozrla očitajoče nanj, potem pa zajokala tako
glasno in iskreno, da je planila Alena k njej, se je oklenila in razplakala
kakor dojenček na njenih prsih.<p>
Trpotec je stal ob ženi in hčerki, prsi so se mu dvigale, v obrazu je
trepetalo, dušilo ga je v grlu, da je zinil, lovil sape in glo boko hropel.<p>
"Še trideset minut!"<p>
Zopet je opozoril na odhod z uro v roki. Glas se mu je tresel in trgal iz
prsi.<p>
Mati in hči sta se tesneje objeli in poljubili:<p>
"Ali -- ali -- kakor hočeta -- ali bi -- odložili za en dan, za dva dni!
Kakor hočeta! Moj Bog, ta ura!"<p>
Tedaj se je Alena iztrgala iz materinega objema, stisnila ustnice in si otrla
solzne oči.<p>
"Ne, papa! Grem!"<p>
Iz teh besed je zvenela odločna volja in je govoril sklep njenega srca, da te
grenke ure ne želi živeti vnovič.<p>
"Zbogom, papa! Bog ti povrni trud in ljubezen."<p>
Hči je poljubila očetu roko, ki je krčevito stiskala njeno in drgetala od
bolesti.<p>
"Bog s teboj, moj otrok, moja -- Alenčica -."<p>
Več ni mogel. Sklonil se je do njenega čela, se ga dotaknil s trepetajočimi
ustnicami in še enkrat položil desnico na njeno glavo, kakor za blagoslov.
-<p>
"Zbogom, papa!" je zadonela še enkrat na dnu stopnic.<p>
"Zbogom," se je oglasilo od zgoraj z zamolklim glasom.<p>
Trpotec je slišal, da je zaropotal voziček, ki je odpeljal Alenino prtljago.
V grlo mu je ob tem ropotu silil vzklik: Nikar od tod!<p>
- Nazaj! Ustavi se! Jaz je ne dam -- ne dam -- Alene -.<p>
Ali vzkrika ni bilo. Oče je sključen odšel v sobo, se zgrudil v naslanjač
in se bridko razjokal. -<p>
Ko je vlak pretegnil in klopotaje odpeljal s kolodvora, je Alena slonela ob
oknu in videla, kako je omagala materina roka, ki je mahljala z belo ruto, in
kako je bela ruta zakrila nato materino lice. Tedaj je omagala tudi njena roka,
ki je še pozdravljala iz daljave.<p>
Alena je zaprla okno in se stisnila v kot praznega oddelka. Še enkrat so se ji
orosile oče, še enkrat je srce zakrvavelo in zahrepenelo nazaj, da je stopila
k oknu, ga odprla in pogledala proti kolodvoru.<p>
Vse je že izginilo: kolodvor in z njim bela ruta. Mimo vlaka so bežale
preorane njive, orumeneli gozdiči in orjaveli travniki. Vse krog nje je dihalo
pokoj.<p>
Spet je zaprla okno, ker ji je jesenski hlad rezal v razpaljeni obraz. Nekaj
hipov je preždela v kotu, trudna od slovesa in od grenkih čustev, ki so
pretresla njeno srce prvič v življenju s tako silo. Ropotanje in bobnenje
vlaka jo je kakor usnivalo v veselejše misli, želja po svetu, po svobodi je
vzkipela vnovič s še silnejšo močjo, z razdaljo od doma je pokala vez, ki
jo je morala raztrgati prej ali slej -- in preden je vlak obstal na postaji,
kjer ji je bilo izstopiti, je zmagala mladost, in Alena se je veselo
zasmejala.<p>
"Ah, ali smo pravzaprav čudni! Veseliti bi se morali, pa se jokamo.
Neumnost!"<p>
Že na stopnicah vagona je zagledala Smrekarjevo kočijo. S parom so poslali
ponjo! Imenitno. Prvič v življenju se popelje tako! Ko bi jo srečala na
cesti zdajle mama, gotovo bi ji kriknila na voz: Le nobel, Alena! In nič bi se
ne razjokala. Gotovo da ne!<p>
Vlak se še ni dodobra ustavil, ko je Alena skočila na tla vesela kot
študentka. Šele na tleh si je domislila, da to ni bilo povsem dostojno.
Zakaj, ker je sedaj samostojna, je treba tudi drugačnih kretenj. Zato je takoj
umirila poskočni korak in krenila proti kočiji umerjeno, samozavestno.<p>
Komaj je napravila nekaj korakov, je zagledala visokega, mladega fanta, ki je
šel proti njej. Dasi je prvi mik izvabil Aleno, da bi se ozrla nanj, ker na
kolodvoru so izstopili samo kmetiški ljudje, ta pa je bil gosposki, se je
kljub temu premagala in šla ponosno mimo njega. Še oči ni okrenila, kaj le
glavo, dasi jo je mladenič pozorno motril.<p>
Ko je stopila k vozu, jo je hlapec nerodno pozdravil.<p>
"Voz gospoda Smrekarja, kajne?"<p>
"Aha," je rekel hlapec in se nekoliko namuznil. V vasi ni Smrekarju nihče
rekel gospod.<p>
"Prosim, ali bi prinesli mojo prtljago? Nate listek!"<p>
"Aha," je zagodel hlapec in začel navijati vajeti krog zavore, da bi šel po
kovček.<p>
Takrat pa je stopil neznani mladenič k Aleni, se odkril in poklonil.<p>
"Dovolite, gospica Trpotčeva, kajne? Moje ime: Ivan Brest, filozof."<p>
Alena se je samo nekoliko okrenila od voza proti njemu in mu z rahlim poklonom
odzdravila.<p>
Kakor bi se bila pravzaprav rada takoj pogovorila z njim, ker je v tujini
srečala prijaznega, olikanega človeka, vendar ji je v tem trenutku zazvenel v
spominu materin glas: Le nobel, Alena! in je zato takoj poskusila biti zares
imenitna.<p>
Brest je to opazil, pa ni prišel v zadrego.<p>
"Gospica, nekoliko ste presenečeni, oprostite, ampak jaz vas že poznam in mi
je izredna čast, da vas na potu, ko greste v službo v mojo rodno vas,
pozdravim prvi."<p>
"Poznate?"<p>
Alena se je obrnila proti njemu.<p>
"Da, po opisu gospe Smrekarjeve. Tako ste ji namreč ugajali, da je bila kar
očarana!"<p>
Alena je bila še preveč otrok, da bi se ji ne bile prilegle te besede.
Domislila se je sicer imenitne gospe, ki je dvorljivca odslovila za vselej samo
zato, ker je bil tako predrzen, da ji je povedal v obraz, kako je krasna. Toda
to ni vplivalo. Izpod umetne Alenine maske je takoj prisvetilo zaupanje tiste
ženske duše, ki namerja prvi korak v svet in išče povsod samih rož.<p>
"Tako? Torej od tam, gospod doktor!"<p>
Alena se je obrnila proti njemu in videla njegove lokave oči, ki so bile že
pile sijaj velikega mesta. Fant ni bil lep, vsaj tak ne, kakor si je njena
mlada domišljija slikala lepe mladeniče. Slok, kretenj elegantnih, v obraz
bled, spodnja čeljust mu je stala za spoznanje naprej, da je bilo težko
uganiti, ali naj je to znak moške odločnosti ali pa brezobzirne
trmoglavosti.<p>
"Da, od tam, gospica! Sedaj se vračam na Dunaj, in Smrekarjevi so bili tako
prijazni, da sem se pripeljal na kolodvor. Občujem prav mnogo pri
Smrekarjevih. Čestitam vam na tej službi!"<p>
"Hvala, to me pa resnično veseli. Saj veste, človek gre, pa ne ve, kam!"<p>
"Pojdite brez strahu! Smrekar je sicer kmet, čisto navaden kmet, ona pa -- med
nama ostani -" Brest je pogledal za hlapcem, ali ni s kovčkom že preblizu, in
izpregovoril tiše -- "ona pa kravarica." Ob tem je položil prst na ustnice.
-- "Toda denar, denar! Jaz zahajam tja, drugi tudi -- ker nas hočejo,
pravzaprav potrebujejo. Akademiki pri meni, v naši hiši -- da -- ker sem
olikan! Edini olikan v vsej fari! Tako se baha Smrekar; njemu prija pavje perje
-- nam pa njegovo izborno vino in okusne gnjati!"<p>
"Jaz -" Alena je trdo poudarila to besedico, "jaz bi samo zaradi tega ne
vzdržala dolgo!"<p>
Brest je začutil ost v odgovoru.<p>
"Ne sodite napak, gospica! Saj veste, kaj je slovenski dijak! In če o
počitnicah postavi kdo predenj čašo vino, in naj je kdorkoli, se je ne bo
branil. Tako je. Sicer pa -- ne zamerite -- boste vi pri hiši prav tako pavovo
perje kakor mi akademiki."<p>
Aleni so se pojavile jezne gubice na čelu. Toda Brest je govoril naglo dalje,
da mu ni mogla ugovarjati.<p>
"Gospica! Tudi vam se bo ob tem izborno godilo in svoj namen -- svoj poklic kot
učiteljica boste lahko vršili odlično. Kaj drugega se pač ne more
zahtevati. In o počitnicah! Boste videli! Sijajno, naravnost imenitno se bomo
zabavali!"<p>
Vtem je hlapec prinesel kovček in ga natovoril na kozla.<p>
"Dober začetek, gospica, in izvolite izročiti za voz mojo najiskrenejšo
zahvalo Smrekarjevim! Na svidenje o božiču!"<p>
Alena mu je segla v roko, Brest jo je stisnil in ji pogledal v oči, da jih je
povesila, se hitro okrenila in sedla v kočijo. Še zbogom ni rekla!<p>
Konja sta se vzpela, zavora je odnehala, in voz je zdrčal po cesti.<p>
Brest se je še trikrat za vozom iz dalje odkril, Alena se pa ni ozrla.<p>
"Nekaj posebnega je ta ženska."<p>
Tako je razsodil Brest, ko se je kočija skrila za ovinkom, in je začel hoditi
gor in dol ter čakal vlaka.<p>
"Nekaj posebnega!" je ponavljal in gledal predse na pesek.<p>
"Kratkokrilka pravzaprav, pa se nosi, o, smo že kaj drugega videli. Kaj pa
misli!"<p>
Pa se je zopet razjezil nad to sodbo, in Alena je stopila predenj ponosna, z
gubicami na čelu, s stisnjenimi ustnicami.<p>
Ob takem oklevanju je dočakal vlaka. Ko je vstopil, ga je gnalo z nerazumljivo
silo k oknu, odkoder je gledal po cesti do ovinka, kjer je izginil Smrekarjev
voz -- z Aleno.<p>
Tudi Alena je pomislila na Bresta, ko je bila sama. Toda spomin ji je bil bolj
neprijeten nego ljub, in žal ji je bilo, da je premalo odločno ugovarjala, ko
se je Brest pravzaprav norčeval iz ljudi, ki so mu bili dobrotniki. Zato se je
te misli hitro otresla in zaeno sklenila, da o prvi priliki popravi, kar ni
storila danes. V resnici jo je nekoliko zapekla vest, ker sta z materjo prav
tako sodili Smrekarjeve.<p>
"Toda, to je bilo doma, tajno! Ta človek me pa prvič vidi -- in takoj udari!
To je grdo!"<p>
Voz je hitel po lepi cesti. Ob levi so se dvigali griči bukovega lesa. Žolto
jesensko listje je gorelo v soncu, veter se je igral z njim in ga sukal v
veselih vrtincih po cesti pred konji. Polje je bilo zapuščeno. Tu in tam se
je sklanjala ženska sredi njive nad zadnjimi paberki poljskih pridelkov, ob
cesti na travniku je pasel bajtarski otrok kravico.<p>
Kakor je bila pokrajina lepa in čudovita v jesenskem miru, se je Alena kar ni
mogla veseliti. Njene oči so iskale rož, njeno uho ptičjega petja -- a vse
je bilo mrtvo -- vse trudno in pripravljeno za pokoj.<p>
Edino tolpa kričečih kavk je spremljala voz, se preletavala in posedala tako
blizu ob cesti, da je hlapec zamahnil z bičem po njih in se je ena zadeta --
opotekla ter s še večjim krakanjem dvignila v zrak.<p>
"Oh, ti črni ptiči," je spregovorila vsa preplašena hlapcu.<p>
"Ah&agrave;! Tiči! Jeseni pridejo k nam, samo v jeseni in natečni so!
Nate!"<p>
In je zopet švistnil z bičem po predrznih spremljevalkah. Aleno je pa prevzel
hipoma čuden strah. In ko je hlapec na kozlu s hripavim glasom zapel: "Le-ti
ta črni vrani, le-ti bodo moji pogrebovci," ji je srce tako vztrepetalo, da je
pritisnila roko na prsi in vznemirjena vzkliknila:<p>
"Kriste, kaj to pomeni!"<p>
Hlapec se je ozrl, zatezajoč pesem venomer dalje, prenehal pa je sredi verza,
ko je videl Alenino preplašeno lice, in rekel:<p>
"Ah&agrave;, nič ne pomeni! Hi!"<p>
In je zamahnil ob konjih.<p>
IV.<p>
Nič ni potrkal, kar vstopil je, dasi je bilo še dovolj zgodaj zjutraj.<p>
Alena se ga je prestrašila, da so ji padle zalasnice iz rok, ko jih je pred
zrcalom zatikala v skrbno urejene lase.<p>
"Oprostite," je jecljala in glas se ji je tresel. Obrnjena v kot je urejala
bluzo. Lica so jo zapekla, tako burno je zardela.<p>
"Ha, ha, ha," se je smejal Smrekar, obstal in pustil vrata za seboj na stežaj
odprta.<p>
"Ha, ha, ha, neumnosti! Zapomnite si, neumnosti, mestne neumnosti! Kaj bi se
sramovali pametnega človeka!"<p>
Alena se je obrnila proti njemu in se sklonila, da bi pobrala zalasnice.
Mimogrede ga je pogledala.<p>
Tamkaj je stal, moč&aacute;n, golorok, z zavihanimi rokavi, izpod katerih so
kipele trde mišice.<p>
"Prosim, kaj želite, gospod Smrekar?"<p>
"Sem mislil, da vam te želje ne bo treba razodevati, jo bom pa vendarle.
Alena, zapomnite si tole: Odslej in dokler ste pri nas, ste
&lt;MI&gt;naša&lt;D&gt;. Razumete? &lt;MI&gt;Naša&lt;D&gt;, to se pravi,
živite po naše, vedite se po naše in vso mestno hinavščino obesite na
kljuko. Vse tisto nerganje: oprostite pa pardon pa prosim in ne vem kaj še
vse, vse tisto je pri nas popolnoma odveč." Smrekar je iztegnil težke roke,
da so se mu mišice napele kakor atletu: "Umazan sem, predpasnik sem si
raztrgal -- vidite, pri nas velja delo in denar -- vse drugo je nič,
pajčevina, s katero še zaplate ne prišiješ na raztrgan komolec. To si
zapomnite!"<p>
"Zapomnim si, zapomnim."<p>
Alena ni vedela, da mehanično ponavlja te besede.<p>
"Prav. -- Zdaj to, za kar sem prišel. S fantom začnita takoj. Menda še
leži. Pojdite nadenj in ga potegnite iz postelje. Če ne vstane zlepa, naj
zgrda. Spočetka je dve uri pouka dovolj. Po učenju pa obiščite našo
poštarico, saj ste že videli, da imam tam na pristavici pošto.<p>
Skoraj zastonj dajem stanovanje, pa naj bo, da nimam pošte tako od rok.
Poštarica je nervozna ženska, jaz ji pravim, da je sitna. No, jo boste že
spoznali. Takisto je prav, da greste tudi v šolo. Imamo dve učiteljici. Le
zvohajte se, kar vas je tičev istega perja. Takole." Smrekar se je obrnil,
zažvižgal in odšel s trdimi koraki, da se je pod tresel.<p>
Alena je za trenutek obstala in gledala skozi odprta vrata za njim, potem tiho
zaprla in sedla na posteljo; roke je sklenila v naročju. V njej je valovilo,
pred njo je stal še vedno Smrekar z iztegnjenimi rokami, na katerih so se
bočile krepke mišice, in na njegovem licu je bil izraz, ki prezira vse --
razen denarja. Alena je občutila šele sedaj ost, ki je tičala v njegovih
besedah, ki je pa ni zadela kakor sprožena puščica, ampak se je vbadala
počasi v njeno srce. Tesno ji je bilo v prsih, grenkoba ji je silila v grlo.
Ozrla se je na odprti kovček, iz katerega je snoči izložila prtljago -- in
ta zevajoča skrinjica jo je vabila: Nazaj, nazaj! Tu si prodana -- tu si
dekla! Ali njen značaj je razbil tesnobo v prsih, skočila je s postelje,
zaloputnila zevajoči pokrov in skoraj zakričala: "Mam&aacute;, mam&aacute;,
prav imaš, to je kmet, bahat surovež!" In domislila se je Ivana Bresta in
nič več ni zasledila žalitve v njegovih besedah.<p>
Ko je odprla vrata, je še slišala žvižganje iz kuhinje. Alena si je pa
zapela pesem in šla po učenca.<p>
Viktor je stal polopravljen pri velikem lesenem konju in mu čupal grivo iz
repa.<p>
"Kaj pa delaš? Ne smeš!"<p>
"Zakaj ne? Saj je moj! Žimnice napravim za strnade. Kar rumeno jih je po
njivi. Še danes jim nastavim."<p>
"Nič ne boš nastavljal nedolžnim ptičkom. Kar pusti! Danes se bova
učila!"<p>
Deček je izpustil rep in šop žime mu je zdrsnil iz rok. Stopil je pred Aleno
in jo motril z razprtimi očmi.<p>
"Učila se bova, da, ljubček moj!"<p>
"Boste hudi?"<p>
"Če boš priden, ne, sicer pa."<p>
Alena mu je zažugala z roko in napravila z njo kretnjo, katero je fant dobro
razumel.<p>
Viktor je odskočil za nekaj korakov -- in ji pokazal osle.<p>
"Ti!" je topotnila Alena z nogo in nagubančila čelo ter stopila proti njemu,
ga prijela za roko, ga odvedla k mizi in posa dila na stol.<p>
"Očetov sin," je pomislila in sedla k njemu.<p>
"Torej poslušaj!"<p>
Alena se je živo domislila šole in knjig, kakor so jo učile, ter je začela
uvodno pridigo.<p>
"Poglej, Viktor, in poslušaj: Poslej ne boš več samo za igrače, velik si
že, dosti velik, da se lotiš kaj drugega... šola -- kako važna za
življenje... Kako imaš dobre starše. -- Koliko lepega se boš naučil. -
Vsak ne more tako." -- Učenec je poslušal prve stavke, čezdalje bolj je
ginil smisel za lepe besede, slišal je zvenenje, trkanje besedi na uho, noge
so mu začele same od sebe zvoniti, oko se je uprlo v okno, odkoder se je
videlo na golobnjak, kjer so grulili in se spreletavali golobje. Alena pa je
govorila navdušeno, ognjevito...<p>
Nenadoma je planil Viktor s stola in zakričal:<p>
"Pikapolonica!"<p>
Skokoma je bil pri oknu in ujel na šipi okroglega hrošča ter ga na prstu
prinesel Aleni.<p>
"Poglej," -- še zavedel se ni, da jo tiče -- "poglej, jaz ji naredim, da bo
zletela. Le poslušaj: Tičica plev, plev, zleti na zlati hlev - plev -- plev
-- na hlev -- plev -."<p>
Pikapolonica je zaplesala na prstku, poskušala in odpirala krila - izpod njih
se je razvila tenka srajčica -- plev -- plev -- in je zletela nazaj na okno.<p>
Deček je zaploskal z rokami.<p>
"Pa ti naredi, če znaš!" V dečkovih očeh je gorelo toliko veselja, da se je
Alena zgrozila nad svojo pusto pridigo, iztegnila roko in iskreno objela
učenca.<p>
Viktor je prijel njeno roko, jo tesno stisnil in se pomaknil prav do Alene ter
bolj z očmi nego z besedo poprosil:<p>
"Začni še enkrat! Zdaj poslušam!"<p>
Alena je začela še enkrat, toda drugače...<p>
Uri sta naglo pretekli. Viktor je šel k ovčkam na travnik, Alena v sobo, da
se pripravi za obiske.<p>
Ko je Alena v poštnem uradu potrkala na pregrajo s slepimi okni, se ni nič
oglasilo.<p>
"Morda je ni v uradu. -- Toda ob enajstih -- mora biti."<p>
Potrkala je močneje.<p>
"To je že od sile! To ropotanje!" Tako se je oglasilo za pregrajo, zadirčno,
nervozno. Alena je zaničljivo namrdnila obraz. Tedaj se je odprlo okence in
isti glas je zaklical:<p>
"Kam pa tiščite? Kaj je?"<p>
Alena je stopila od kljuke do linice.<p>
"Ne zamerite, gotovo ste silno zaposleni! Samo hipec dovolite, da se vam
predstavim: Alena Trpotec, domača učiteljica pri Smrekarjevih."<p>
"Aah -- gospica Alena -- a -- kako me veseli!"<p>
Poštaričin glas se je zvišal za kvinto, in bolj je zapela nego spregovorila
te besede. Vrata so se hitro odprla, in še preden je Alena videla njen obraz,
je zašepetala sama pri sebi: Maškarada! Erna je Aleni iskreno stisnila roko
in jo vedla na staro komodo za rdečim zagrinjalom, ki je delilo njeno zasebno
stanovanje od urada.<p>
"Prosim, sedite! Zares me veseli, da pride vsaj en človek v mojo bližino.
Verujte, tedni minejo, da ne vidim človeka."<p>
"Na pošti? To ni mogoče?"<p>
"Na pošti? Hi-hi-hi!" se je zasmejala Erna; "to niso ljudje, ki prihajajo sem.
Sama ne vem, kaj so, toda ljudje niso, to dobro vem. Sicer pa tudi sama nisem v
uradu človek. Saj ste me slišali, kajne? Hi-hi-hi, kaj neki ste si
mislili!"<p>
"Vedno delo, isto delo, dan na dan, to ubija človeka, da mora biti
nervozen."<p>
"Ne samo nervozen, prismojen -- top -- stroj, navaden stroj postane človek.
Zato se vas veselim, ker ste mladi, ker ste še človek, povem kar po pravici,
in zato upam, da vzbudite v meni včasih vsaj za nekaj trenutkov to, kar je
nekdaj živelo v moji duši -- a -- seveda!"<p>
To zadnjo besedico je Erna poudarila in melanholično zategnila ter izza
ščipalnika pogledala v strop.<p>
Alena je motrila petintridesetletno Erno. Oblečena je bila v črn predpasnik,
ki jo je mahedravo zagrinjal od vratu do gležnjev. Spredaj je bilo blago
obdrgnjeno in se je svetilo, na tem svetlem dnu pa je bilo nastlanih polno
črnih lis križem kražem. Pero je brisala Erna ob predpasnik.<p>
Lasje so bili v naglici zvihani in zviti, da so ji na obeh sencih silili
stremeni izpod zapon na-vzdol. Lice, brezizrazno, okroglo in neprijetno rdeče,
je še kazil rožen ščipalnik. Prava podoba službe, kakor poštni
pečatnik.<p>
"Gospodična, nikar ne pretiravajte! Sicer me bo pa zelo veselilo, če bom
smela z vami občevati, saj veste, otrok sem še pravzaprav. - Kako pa,
oprostite, ali k Smrekarjevim ne zahajate?"<p>
"Zahajam, toda Smrekar, moj Bog, ta takisto ni človek, je tudi nekaj drugega
-- ne vem kaj -- utelešeni denar! On stori za denar vse in proda vse: sebe,
ženo -- otroke -- dušo -- vse je naprodaj. Ga že še spoznate!"<p>
"Sem ga že nekoliko."<p>
"Ste ga? Saj ste komaj prišli!"<p>
"Pa mi je že danes naprerokoval toliko, kakor bi se do golega slekel. Original
je pravzaprav!"<p>
Alena se je zvonko zasmejala, pred vrati je nekdo zakašljal in nerodno potrkal
na ograjo.<p>
"Vidite, takole je pri meni! Nikoli miru."<p>
Alena je vstala. "Da vas ne bom dlje motila, se priporočim in na svidenje!"<p>
"Kar pridite, kadar drago!"<p>
Erna je odgrnila zaveso in sta stopili v urad.<p>
"A -- seveda, kako sem pozabila! Razglednica za vas!"<p>
Poštarica je segla na mizo in ji dala karto.<p>
"Šele prišli ste, že prihajajo pisma! Mladost ima dosti častilcev!"<p>
Alena je pogledala podpis in rahlo zardela. Erna ni obrnila glave, pa je vendar
videla to rdečico.<p>
"Brr, te razglednice -- sitnice! Zbogom!"<p>
"Na svidenje!"<p>
Pokašljujoči kmet je stal potrpežljivo pred okencem, poštarica si je pa
obrisala naočnike, šla k oknu in gledala za Aleno, ki je brala razglednico,
dokler ni izginila za lipami.<p>
"Frklja, kako hodi! Smo me druge tudi -- a -- seveda! Pa nas je minilo -
seveda!"<p>
Nato je šele zaškrtala oknica v pregraji in je zahreščal uradni glas.<p>
Alena je brala razglednico: "Moj duh -- k studencu modrosti -- moje srce je pa
pri tebi -- o domovina. Ivan Brest."<p>
Ko je pogledala podpis, je takoj razsodila: Vsiljivec! Še vprašal me ni, ali
sme pisati.<p>
A brala je vnovič in jeza se je hladila.<p>
"Kako idealen fant mora biti!"<p>
In živo se ga je spomnila, kako je šel prožno proti njej, kako gladko mu je
tekla beseda, kako je v dveh stavkih očrtal razmere pri Smrekarju. "Da, ni
zastonj filozof, globoko vidi."<p>
Pa je zopet šinil vanjo ponos in na čelu so se naredile gubice.<p>
"Ne bom neumnica. Z menoj se ne boš igral, metulj ti tak! Sladkač, kakopa!
Kakor vsi!"<p>
Jezna je zvila razglednico in jo zataknila za pas. Pred njo se je dvigalo novo
poslopje, najlepše v vasi. Na njem napis: Ljudska šola.<p>
Postrežnica ji je pokazala: Tu so gospodična Mara, tu pa gospodična Minka.<p>
Potrkala je na Marina vrata.<p>
Mara je slonela na gugalniku, se zibala in kadila cigareto.<p>
"Servus, kolega," je pozdravila Aleno prav fantovski in ji segla v roko. "Po
obrazu vas že poznam. Na abiturientski veselici sem vas videla. Sedite!"<p>
"Vaš pozdrav me izredno veseli. Dasi sem zasebna učiteljica, pa upam, da bomo
vendarle koleginje."<p>
"Gotovo da! Posebno, ker vidim, da je kaj ognja v vas. N&aacute;te cigarete!"<p>
Alena si je prižgala in ob prvem dimu zakašljala, da so ji stopile solze v
oči.<p>
"Ne znate! Pa pustite!"<p>
"Včasih sem že kadila, pa mi ne tekne!"<p>
"Jaz pa kadim kakor Turek! Kaj hočem! Tu pod milim nebom nimam nič; če bi
še cigaret in romanov ne bilo na svetu, potem obupam in se menda obesim na
prvo vejo."<p>
"Kaj v šoli ne dobite razvedrila?"<p>
"V šoli, kaj še! Vprašam vas, kdo se pa zarije v ta posel iz poklica,
namreč iz tistega poklica, o katerem so nam deklamirali po šolah.<p>
Ali ste se vi posvetili -- to besedo je izgovorila z grozno ironijo - iz samega
veselja, notranjega veselja, vzgoji nadobudne mladine, kaj?"<p>
"Ne vem, ampak veselje pa vendar čutim v srcu."<p>
"Zato ste pa šli v Bukovje, kamor so vam ponujali! Nič fraz, naravnost se
govori! Vse vem!"<p>
"V Bukovje sem se branila, ker je le preveč odtrgano od sveta."<p>
"Tako? Odtrgano od sveta -? Saj to je naš poklic? Učiteljica na kmetih je
odtrgana od vsega, kar se imenuje svet. Družbe nič, kruha malo več kot nič,
to je svet? To je Sahara, ljuba duša, Sahara, pusta in prazna kakor zemlja
pred stvarjenjem."<p>
"Popolnoma brez zabave pač niste in brez družbe tudi ne. Imate koleginjo,
knjige, krasne sprehode -."<p>
"Koleginjo imam, pa ta ima poklic, zato ni ljubezni med nama. In sprehodi! Ali
naj na stara debla trkam in se s smrekami pogovarjam, pa s ptičicami, kakor
princezinje v bajkah. Za take sanjarije mora biti človek nekoliko trčen, jaz
pa nisem. To ni svet in to ni življenje! Vsaj zame ne!"<p>
"Gospodična koleginja, ste rekli, ima poklic."<p>
"Da, ima ga, kakor ga sto drugih nima. To je naš socialist! Vsaj jaz jo tako
nazivam. Ste bili že pri njej?"<p>
"Še ne!"<p>
"Pojdiva, vas spremim. Čudili se boste!"<p>
Mara in Alena sta stopili v Minkino stanovanje.<p>
"Najina koleginja -- Alena, naš socialist -- Minka!"<p>
"Mara, Mara! Vedno nepoboljšljiva porednica!"<p>
Minka je odložila škarja in meter in prisrčno pozdravila Aleno.<p>
"Poglejte, njeno stanovanje je modni salon!"<p>
Mara je dvignila na mizi za kroj prirejene otroške predpasnike in jih kazala
Aleni.<p>
"Za Miklavža pripravljam, za šolarčke!"<p>
"To je zares lepo, gospodična! Boste še mene učili. Nič ne razumem."<p>
"Drage volje! Kar pridite!"<p>
"Ti, socialist, ne boš mi skvaril dekleta! Pomislite, Alena, kaj neki ima
Minka od tega? Prosjači, sama daje od te revščine, kar ima, urezuje, šiva
-- če to ni smešno! Če nočejo ljudje sami oblačiti otrok, naj bodo nagi,
kaj me briga!"<p>
"Gospodična Alena, ne verujte vsega! Mara je navihanka! Kolikokrat mi pomaga
do polnoči, še dlje!"<p>
"Kajpada pomagam, da ne zblaznim od dolgega časa."<p>
Mara je stopila k stojalu za knjige.<p>
"Poglejte, kaj ima tu! Perutninarstvo, Vrtnarstvo, Homeopat, Kmetijstvo..."<p>
"To je moj svet, to je moje veselje! Mara, ne veš, kako je Brtancu pomagal
akonit! Izboren uspeh!"<p>
"Nikar ne pripoveduj, Minka! Kadar dobiš namesto homeopatnih kroglic bombe,
tedaj me pokliči, da razbijeva ta pusti svet!"<p>
"Ali pa tedaj, ko se naučim ženine delati. -"<p>
"Potem pa bomb ne bo treba!"<p>
Vse tri so se zasmejale.<p>
"Kaj pa to? Ženin? Ljubček?"<p>
Mara je pokazala na Alenino razglednico, ki ji je gledala izza pasa.<p>
"Ba, vsiljivec!"<p>
Mara se je sklonila in pogledala pisavo.<p>
"Oho, ga poznate?"<p>
"Koga?"<p>
"Bresta! Saj je njegova pisava!"<p>
Alena je bila vidno v zadregi, kar je Maro silno veselilo.<p>
"Kaj ga poznam? Enkrat sem govorila z njim, pa že pošilja razglednice!"<p>
"Dekle, le pazi!" ji je namežiknila Mara.<p>
"Mar mi je!"<p>
"Ste pa vi njemu, kakor se vidi! Vam ga privoščim, jaz ga nočem, za ves svet
ne. Tega že ne! Takle idealen fantast, takale menhkoba. Mož mora biti mož,
skala, da se ima žena kam opreti."<p>
"Mara, ne zarekaj se!"<p>
Minka je spregovorila to s čudovito resnobo, z dvignjenimi obrvmi in
žugajočim prstom. V tej besedi, v tem pogledu in v tej kretnji je bilo nekaj,
kar je pretreslo. To sta občutili obe, Alena in Mara. Umaknili sta se očem
Minke, pa ob istem hipu se sami srečali s pogledi. In obe sta brali v očeh
druga drugi skrivnostno tajno, kakor veliko, v bodočnost zapisano
vprašanje...<p>
Tedaj je zazvonilo poldne.<p>
V.<p>
"Viktor, kako je bilo?"<p>
Tako je vprašal sina oče, ko si je po večerji nalival v kozarec terana.<p>
"Dobro. Kajne, Alena, da sem bil priden?"<p>
"Je šele prvi dan, Viktorček! Pohvalo boš moral pošteno zaslužiti. Zato
danes še nič ne rečem."<p>
"Jo bom, jo bom, jo bom!"<p>
Deček je poskakoval na stolu in gledal v lice Aleni, ki se mu je smehljala in
mu gladila razkuštrane lase.<p>
"Lej, Štefan, kako se imata rada! Res me veseli, gospodična! Kakor nalašč
ste zanj!"<p>
Mati je nalivala čaj v skodelice.<p>
"Tako je prav," je prikimaval Štefan ženi ter si točil vnovič.<p>
"Meni tudi čaja!" je prosil Viktor, ko je opazil, da zanj ni posodice na
mizi.<p>
"Zate ni čaj! Ti dobiš piškot in jabolko! To je za otroke!"<p>
Viktor je pogledal očeta, ki mu je odrekel čaj, se namrdnil, izbuhnil veliko
šobico in začel cefrati franže namiznega prta.<p>
"Pusti!" je zagrmel oče. "Če ne -."<p>
Ozrl se je po leskovki, ki je tičala za podobo na steni. Pajčevine so visele
od nje.<p>
Tudi Alena se je ozrla tja, zagledala pajčevine na šibi in skoraj bi bila na
glas spregovorila: "Za parado."<p>
Viktor se ni zmenil za očetov grozeči pogled na šibo. Vstal je in se šel v
kot kujat.<p>
Alena je stopila k njemu.<p>
"Ne jokaj! Vzemi piškot in jabolko! Jaz tudi ne bom pila čaja, ker te imam
rada! Vidiš, zaradi tebe ne!"<p>
Viktor se je obrnil, oči je imel vse zasolzene.<p>
"Res ne boš?"<p>
"Kaj pa tičeš gospodično, smrkolin!"<p>
"Nikar, saj sem mu dovolila, da me tiče. Bova še bolj prijatelja."<p>
"Uh, ti si tudi pregrob s fantom, kadar se nastaviš," je zamrmrala žena in mu
ponudila čaja.<p>
"Spat naj gre!"<p>
"Pa pojdiva, Viktor! Spremim te!"<p>
Sinček je ubogal Aleno. Pa se je domislil obljubljenega jabolka in piškota.
Izmuznil je roko iz Alenine dlani, pobral klo buk, ki je ležal pod stolom, in
sam naložil piškotov in jabolk polno štulo.<p>
"To je preveč," je svarila učiteljica. "Nikar toliko."<p>
"Sem lačen!"<p>
Iz oči mu je gledala kljubovalnost.<p>
"N&aacute;, pa še te!"<p>
Oče je pograbil še tri jabolka in mu jih vrgel v klobuk. Sin je pa odmaknil,
da so se zakotalila po sobi, in zbežal skozi vrata.<p>
Alena se je kmalu vrnila iz Viktorjeve spalnice, kjer ji je odkritosrčno
povedal, da se šibe nič ne boji in da ni nič lačen, da je jokal kar tako,
nalašč.<p>
Smrekar se je smejal sinu in omenil Aleni:<p>
"Ta bo tič, kaj?"<p>
Alena ni nič odgovorila.<p>
Štefan je izpil zadnjo kupo terana in si primaknil čaj.<p>
"Alena, nekaj pisem bi mi pisali, kaj?"<p>
"Prosim!"<p>
"Meni se po večerji ne ljubi, pa je nujno."<p>
In narekoval ji je dvoje kupčijskih pisem v jeziku, ki je bil mešanica
laških, nemških in slovenskih besedi. Kadar je Alena prekinila in skromno
vprašala, ali bi se to ne zapisalo slovenski, je Smrekar vselej zamahnil z
roko.<p>
"Kaj tisto! Tako pišemo mi, ki imamo kaj pametnega pisati. Ko boste pisali
fantu zaljubljene reči, pišite po svoje! Sedaj -- po moje!"<p>
Ko je pisala naslove, so se vrata naglo in bučno odprla. Vstopil je človek,
da se ga je Alena prestrašila. Imel je mozoljast obraz, porasel s
ščetinasto, redko brado, višnjev nos z bradavico, oči čudno majčkene,
zelenkaste, obleko oguljeno in osmoljeno. Vegastega klobuka ni snel. Da je bila
Alena sama v sobi, bi bila od strahu zakričala, prepričana, da je prišel
nadnjo tolovaj.<p>
Zato se je tembolj začudila, ko sta Smrekarja oba hkrati veselo pozdravila
prišleca.<p>
"No, Jok, te je vendar prineslo! Kar nataknjen sem že bil! Kakor na trnju!
Sedi!"<p>
Prišlec si je ropotaje primaknil stol, se ozrl, kakor bi nečesa iskal, potem
pa pljunil kar za vrata in sedel.<p>
"Pasje sem delal, Štefan! Žejen sem!"<p>
"Tina, stopi po pijačo!"<p>
ŽŽena je vzela liter in odšla.<p>
Jok pa je segel po steklenici ruma in si natočil v vinski kozarec.<p>
"Najprej bom kapljo tegale, da se mi duša otaja."<p>
Nagnil je, zamižal in zvrnil.<p>
"Aha-ha! Ta je, ker pošteno ureže po grlu!"<p>
Z rokavom si je obrisal kocine krog ust.<p>
Žena se je vrnila z vinom.<p>
"Gospa, jaz grem, da ne bom motila, jeli?"<p>
Alena je vprašala kakor strahoma.<p>
"Le ostanite, vi ste naša. Morda piševa še eno pismo!" Smrekar je izgovoril
to zapovedujoče in s poudarkom, ki je narekoval: Kar se bo sedaj govorilo, je
naše in ostane med nami.<p>
Alena se je primaknila h gospe, od katere je šepetaje zvedela, da je prišlec
gozdni mešetar Jok Masl&lt;138&gt;.<p>
"Grdun, kajne, ampak desna roka mojega moža pri takih kupčijah."<p>
Mešetar si je nalil parkrat v kozarec, preden je začel pripovedovati.<p>
"Šest tisoč je vreden Brnotov les, vreden med brati!"<p>
"Si preštel pravilno? Premeril debla?"<p>
"Za prmoj -."<p>
Jok se je veril in dušal, da je bilo več kletev nego besedi.<p>
"Vse premeril, vse preštel. In če sem se zmotil za pet kubikov, naj me vrag
cvre še dvajset klafter bolj globoko, kot me bo že tako."<p>
"In Brnot?"<p>
"Drži za štiri tisoč in ne jenja, dasi sem ga pestil in opijanil. Ne
jenja."<p>
"Torej dva tisočaka bi se le iztesala iz gozda!"<p>
"Dva najmanj. Pa rajši več nego manj."<p>
"Ko bi ga še enkrat poprijel?"<p>
"Ne bom ga! Je hudir tako previt, da mi je zagrozil: Sam preštejem in
premerim. Morda je še več vreden gozd, še več!"<p>
"Torej ne kaže, da bi čakal!"<p>
"Udari, Štefan, koj udari, še jutri! Dva tisočaka sta tudi vredna, da se
pripogneš. Mar ne? Zakaj povem ti: kmet se je začel brihtati. Ne prodaja rad
gozdov na čez. Na kubike, na kubike!"<p>
Mešetar je zopet nagnil kozarec in ga izpraznil v dušku.<p>
"E, Štefan, smetano smo pobrali."<p>
"Kako pa s Strniško? Ta Brnotov drobiž me ne briga toliko. Pri njej bo pa
masla na cente."<p>
"Tudi njene gozdove sem prehodil, dvakrat, trikrat. Tu pa rečem: Vsaka ura je
zlata vredna -- za izgubo ali za dobiček! Nikomur se še ne sanja ne, kaj je
denarja po teh njenih tokavah. Njej sami pa najmanj. Kaj pa baba ve. Nič."<p>
"Jaz pa vem, dobro vem."<p>
"Nič ne veš, Štefan, ti tudi ne. Samo jaz vem -- in pa še eden!"<p>
Mešetar je potrepetal z levim očesom, Štefan se je nagnil razburjen do
njega.<p>
"Kdo, zlodja? Lažeš!"<p>
"Veš, kaj mi je rekla danes?"<p>
"Si bil tam?"<p>
"Bil. Je rekla: S Smrekarjem se še ne menim ne, ker je tako trd, vsaj dva dni
ne. So bili iz Trsta pri meni..."<p>
"Peklenska reč, kdo?"<p>
"Počakaj. So bili iz Trsta pri meni, je rekla, pa mi bodo jutri ali
pojutrišnjem pisali ali celo kar udarili na telegraf. Če pa ne bo pisanja,
potem pridita s Smrekarjem."<p>
"Iz Trsta? Le kdo jih je zvodil na to sled? -- Jok, to ti povem, če si
ti..."<p>
Smrekar je zardel od jeze in divje buljil v mešetarja. Ta se je pa široko
zarežal in pokazal škrbine rumenih zob.<p>
"Jaz ne, ker nisem taka prismoda, da bi si žagal vejo, na kateri stojim.
Slutim pa."<p>
"K&oacute;ga?"<p>
"Minka!"<p>
"Učiteljica?"<p>
"Prav ta utegne biti."<p>
"Ne verjamem," se je oglasila Smrekarica.<p>
"Tiho, ženske!" je zaškripal Smrekar, razgret in razdražen.<p>
"Jok, govori!"<p>
"Ko sva midva odšla zadnjič, in ti nisi hotel primakniti tistih par
tisočakov -- prebito si bil neumen -- je prišla Minka prosit za revne
šolarje. In Strniška, vem, da se je grozila nad tvojo skopostjo pred
učiteljico. In ta -- saj se v vsako reč vtakne -- je pač rekla: Mati,
poskusite, ponudite drugam. Takole!"<p>
"Če je to naredila, potem naj se pripravi!"<p>
Alena se ni mogla zmagati in je rahlo poskusila zagovarjati Minko.<p>
"Gospod Smrekar, saj ni mislila..."<p>
"Ženske tiho! sem rekel. Ne vtikajte se vmes! To pa rečem: Alena, vi zvedite
to stvar od Minke. Morate! Če je res, potem ji je tu odklenkalo. Sem že
drugačne pregnal, pa bi te ne."<p>
Smrekarica je ovila roko Aleni krog pasu in jo stisnila k sebi. Čutila je,
kako drgeta od razburjenja.<p>
"Saj ni tako! Nekoliko ga ima, pa govori!"<p>
Aleni so se zarezale ostre črte, čelo je zatemnelo v gubah.<p>
"Torej, Jok, kako?"<p>
"Kako? Nič, dokler ne pride pismo. In če pride, zopet nič."<p>
Štefan je naglo vstal in hodil togotno po sobi, da so šklepetale šipe po
oknih. Ženski sta se stiskali druga k drugi, mešetar je pa pil in
pomežikoval v polne kupice, katere si je nalival v strahu, da ne bi ostala
kaplja v steklenici.<p>
"Na! Jutri pridi navsezgodaj! Lezi, če hočeš, kar v naš hlev! Nocoj nisem
za pametne misli!"<p>
Štefan mu je stisnil pest drobiža. Jok je stoje izpil zadnji kanec - in
odšel.<p>
Tedaj je tiho pa naglo odšla tudi Alena. Niti lahko noč ni rekla.<p>
V svoji sobi je segla po peresu, da bi pisala staršem. "Moram, moram! Ne, tu
ne vzdržim! Samo ta dan! To je groza!"<p>
Začela je.<p>
Iz sobe so doneli še vedno težki koraki Smrekarjevi. Pero se je ustavljalo -
zatikalo -- podobe so vršele po glavi -- roka je omagovala -- dokler ni
omagala. -- Glava ji je klonila na mizo...<p>
Ko se je prebudila iz težke dremotnosti, ni bilo več čuti trdih korakov.
Pomela si je oči, pogledala pričeto pismo, ga zgrabila in raztrgala na kosce
in potem raztrgala tudi Brestovo razglednico.<p>
VI.<p>
Nad vas se je obesilo pusto in megleno jutro. Od drevja so polzele kaplje,
zadnje georgine in krizanteme na vrtu so kakor objokane povešale cvetove.<p>
Pri Smrekarjevih je bilo čuda tiho.<p>
Gospodinja je hodila po prstih in se ogibala sobe, kjer je ždel on. Celo krog
gospodarskega poslopja ni to leno jutro vzbudilo življenja kakor sicer. Deklam
in hlapcem se ni ljubilo govoriti. Zehajoč so opravljali jutranje posle in
drsali s šklebedri po preddverju, kot bi se še ne bile zdramile noge, da bi
dvignile obutal, kakor se spodobi. Edino konjski hlapec se je enkrat začudil z
zategnjenim "aha-a", ko je zagrabil naročje stelje pa z njo vred prijel
mešetarjevo nogo. Jok je zahrustal z zobmi, zacmakal z žejnimi usti -- in
smrčal mirno dalje.<p>
Smrekar to noč ni zatisnil očesa. Novica, kakor mu jo je bil razodel
mešetar, ga je grizla in razburjala, da ga je kuhala vročica. Ko je odbilo
tri po polnoči, je tiho vstal, se napol oblekel in šel v drugo sobo, kjer je
prižgal luč in sedel k pisalni mizi.<p>
Da bi se premamil in premotil, je odprl zamazano računsko knjigo in
pretehtaval dolžnike in obresti, sešteval in računal. Toda komaj dve strani
je presodil, ko mu je roka sama od sebe izpustila svinčnik; glavo je uprl na
komolec, številke v knjigi so se zmedle, oči so zastrmele v plamen sveče, ki
se je širil in širil ter se spremenil v moten kolobar. In sredi tega
nejasnega kolo barja je stala stara vdova Strniška in se mu rogala. Tujo,
laško govorico je slišal, celo cvenk cekinov in srebrnikov, ki so jih tujci
nasipali v svoje žepe. Osramočen se je vračal domov s klobukom na očeh. In
po cesti so škripali parizarji, obloženi s hlodi, in vozniki so pokali z
biči tako samopašno, da ga je vselej zabolelo, kakor bi udarjali po njem.
Sram ga je bilo te tovorne procesije in še ozreti se ni upal v okna, ko je
stopal mimo hiš. Pa dasi se ni ozrl, je čutil, da izza prislonjenih vetrnic
mežikajo oči njegovih dolžnikov in se mu njih usta porogljivo reže.<p>
"O kanalje beraške, posvetim vam! Biriča vam pošljem pred vrata, biriča z
bobnom, da izterja vse te širom doline razupane stotake! Bomo videli, kdo se
bo tedaj režal in se čeljustil ter mežikal skozi okna. Bomo videli! Naj vam
preloži Taljan, naj le, Smrekar vam ne bo več prekladal, beračem!"<p>
Polagoma je ugašal motni kolobar krog sveče in ginil, komolec je spodpolznil
po mizi, glava je Smrekarju omahnila na laket. V sanjah so begale mimo njega
sence. In vse so se mu režale v obraz. Tudi Minko je videl med njimi, celo
Joka, ki se mu je ognil s pota v grm, pljunil skoz rumene zobe tobakovo vodo in
potresel z denarjem po žepu.<p>
Smrekar pa je grgral in se stresal v spanju...<p>
Sveča je dogorela, stenj je omahnil, visoko je zaplapolal zadnji zubelj, skoz
okna je gledalo sivo, pusto jutro.<p>
Smrekar se ni prebudil.<p>
Dvakrat je prišla ona tiho v sobo in se še tiše vrnila iz nje.<p>
Ko je prišla tretjič, mu je prinesla kave in kozarček konjaka.<p>
Rahlo mu je položila roko na vročo glavo.<p>
"Štefan, ko bi malo kave, ves truden boš, ko spiš takole."<p>
Smrekar je naglo dvignil glavo, zbegan pogledal svečnik, se ozrl proti oknu in
si pomel oči.<p>
"Tina, kje je Jok?"<p>
"Bržkone še spi!"<p>
"Takoj ponj! Sem naj pride!"<p>
"Precej! -- Oh, samo obleci se, Štefan! Hladno je!"<p>
"Po Joka, in ne jezi me!"<p>
Smrekar je zvrnil kozarček konjaka, žena je tiho zaprla vrata.<p>
Štefan je vstal in se sprehodil po sobi. Stopil je k oknu in, kakor je bil
razr&aacute;han in odpet, ga je odprl in se še zmenil ni za prehlajenje, pred
katerim ga je svarila žena.<p>
Ko mu je dahnilo hladno jutro v trudno glavo, je iztegnil mišičaste roke, da
so mu pokali sklepi.<p>
"Ha-ha-ha," se je zasmejal, ko je brodil z žličico po kavi. "Pošastne sanje!
Smrekarju se boste režali, kajpak, in ga opeharili za dobiček!<p>
Kako je človek neumen, kadar spi!"<p>
In spet se je gromski zasmejal.<p>
Prav takrat je stopila v njegovo sobo Alena, namenjena do Viktorja.<p>
"Dobro jutro, gospod Smrekar."<p>
Ni je pogledal in nič ni odgovoril.<p>
"Kmet," je pomislila Alena in šla hitro mimo njega.<p>
Viktor je še spal.<p>
Sedla je k postelji in ga prijela za roko, ki je ležala vrh odeje in stiskala
nagrizeno jabolko. Rahlo mu je izvila sad iz roke, Viktor je trmasto namrdnil
obraz in se obrnil k steni ter se ni prebudil.<p>
"Očetov sin," je preudarila in obsedela in ga ni budila.<p>
Pusto jutro je vplivalo tudi nanjo. Prazno puščobo je začutila v sebi in
krog sebe. Namesto pomladi in rož, katere se je napotila trgat v življenje,
jo je pozdravljala siva, vlažna megla, ki se je vlekla in pasla po njenih
mislih, da so bile vse otožne in boječe. Pomislila je na dom.<p>
Pri peči je oče z omotanimi nogami, mati mu je prinesla zajtrk. In sedaj se
menita o njej. Mati govori in ponavlja, kar je že tolikokrat ponovila. Oče
prikimava, sreblje iz skodelice in pogleduje dvomov poln na ženo.<p>
"Zakaj ni še pisma?" povpraša.<p>
"E, pisma! Ker se ji godi, veruj mi, godi, kar se da. Otrok pozabi pisati,
kadar mu je predobro. Toda danes pride pismo, gotovo vem, da pride. Ob devetih,
ko bom na trgu, ga dobiš."<p>
In oče se nagne nazaj v naslanjaču -- in čaka -- in gleda na staro uro...<p>
Alena je vztrepetala ob teh mislih. Jezilo jo je, da ni snoči dokončala pisma
in da je skoraj dokončano raztrgala. Vsaj razglednico bi bila morala pisati --
zjutraj bi bila odšla s pošto -- in popoldne bi bilo doma veselje.<p>
"Zakaj nisem?" si je očitala.<p>
"Ko bi sedajle mogla poklekniti pred očeta, da mu popravim plahto krog nog! Ko
bi mogla!"<p>
Zdelo se ji je, da bi ta pusta megla, ki se vlači po njenih mislih, hipoma
izginila in bi posijalo sonce, da bi se zasmejala kakor struna. Gorko bi ji
bilo -- tu pa je tako hladno...<p>
Alena se je pogreznila v misli, da je sklonila glavo in zatisnila oči, kakor
trudna in dremotna.<p>
Takrat je v sosednji sobi s hripavim glasom nekdo zahteval žganja.<p>
Spoznala je mešetarja in se je vsa stresla kakor od studa. Soba je odmevala od
trdih Smrekarjevih korakov, da so drgetala vrata, da je zazvenela počena šipa
v oknu.<p>
Štefan je šel sam v obednico po pijačo mešetarju in je jezen loputal z
durmi.<p>
"Povej še enkrat, kako je s Strniško! In če se zlažeš, to ti povem!"<p>
Čul se je udarec po mizi. Alena je planila s stola, se nagnila nad otroka in
ga začela glasno buditi, da bi ne slišala vnovič tega pogovora.<p>
Viktor se je obračal in branil -- dokler ni vendarle odprl oči in sedel na
posteljico.<p>
"Alena, nocoj sem prodajal ovčke, drago sem jih prodal! Tisto, ki ima črno
liso na ušesu, tisto najdraže. Saj sem ti jo pokazal včeraj!"<p>
"Ljubček, pozabi sanje! Pokrižaj se in vstani!"<p>
Viktor je potegnil vijugasto črto preko obraza: "V imenu Očeta -- ino Duha --
Amen."<p>
Tlesknil je z rokami, se zasmejal in skočil s postelje.<p>
"Sem te tako učila? To ni križ! Še enkrat!"<p>
Viktor se je smejal in iskal razmetane obleke po sobi. Alena mu je pomagala, ko
se je oblačil.<p>
Všeč ji je bilo, ker je mali razposajenec neprestano brbljal in nagajal, da
je njegov glas dušil besede, ki so prihajale iz sosednje sobe.<p>
Alena je nalašč govorila kaj glasno, ker se ji je gabil mešetar in gabilo
delo, kakor ga je slutila med Smrekarjem in Jokom. Kljub temu je po sili
razločila posamezne besede: Lahi, Strniška, profit, Minka...<p>
"Kaj me briga ta umazanost," si je kričala v dušo, zaeno se je pa budilo
vendar zanimanje za to spletko.<p>
Ko je deček stopil k umivalniku in obmolknil, je razločila Alena čisto jasno
Smrekarjeve trde besede:<p>
"Jok, tvoja skrb je, da ne dobi Strniška dva dni tistega pisma! Razumeš! Da
ga ne dobi!"<p>
Jok je strahoma nekaj zagrčal, česar Alena ni razumela.<p>
Smrekar je pa ponovil odločno:<p>
"Da ga ne dobi! Sicer se poberi k vragu!"<p>
Aleni je zaplula rdečica v obraz, prestavila je stole, pretegnila Viktorjevega
konja od mize v kot, da je z ropotom glušila te besede, ki so odmevale od
stene. Videla je, kako so se režale te besede z mešetarjevega ostudnega lica
in jo grabile za srce, da se je domislila poštarice Erne, ki je trdila, da ima
Štefan vse naprodaj: sebe, ženo, dušo -.<p>
V trenutku je v njej vzkipela urojena ljubezen do pravice in snovale so se ji
misli, kako bi segla v to spletko in prestrigla niti.<p>
Nemirna in razburjena je sedla z dečkom k mizi. Z vso silo se je krotila,
zbirala duha, da bi se vglobila v pouk z istim veseljem kakor prejšnji dan.
Toda kljub dobri volji niso izginile gube z njenega čela. Kakor je bil prvo
uro pogled v oko otrokovo zanjo sladkost, tako jo je danes to otroško oko
jezilo in se ji je zdelo, da Viktor gleda silno zlobno, da ji nalašč nagaja.
Vsakih deset minut je gledala na uro, kazalci so stali kakor pribiti. Učenec
je slutil, da je učiteljica danes huda, pa ni vedel, zakaj. Alenini rezki
opomini so ga begali, vprašanj ni razumel, kar je odgovoril, je bilo napak,
dokler niso zaplavale oči v solzah in ni glasno zajokal.<p>
Aleno je Viktorjev jok razburil še bolj. Raztogotila se je, da je stisnila
ustnice in nasršila obrvi -- ali vendar je premagala srd, se pomaknila k
dečku in mu pobožala lase. Viktor je iztegnil roke k njenemu vratu in s
široko odprtimi očmi gledal vanjo -- potem pa pokolcevaje od joka vprašal:<p>
"Zakaj si huda?"<p>
Aleno je bilo sram teh objokanih oči in namesto odgovora mu je otrla solze z
lic in ga poljubila na čelo.<p>
"Ni kakor oče, ni ne! Sicer bi mi bil sedajle ubežal -- in mi zagrozil z
roko. Ne, ni tak!" -<p>
Ko je Smrekar odposlal mešetarja na delo, se je oblekel, stopil k omarici,
popil nekaj čašic in odšel na žago.<p>
Na dvorišču se je zadirčno obregnil ob hlapca, sunil koš, ki ni visel na
kljuki, da se je zakotalil prav do gnojišča.<p>
"Aha-a," je rekel hlapec, pobral koš in se ni nič začudil.<p>
Je bil že deset let pri hiši.<p>
Na žago je prišel Smrekar brez cilja in namena. Voda je štropotala na
kolesa, žaga je šumela, žagar je kadil tobak in se peljal na žagnem vozu
ter zabijal zagozde v špranje hloda.<p>
Smrekar je stopil predenj, nekaj zamrmral, nakar žagar niti pipe ni potegnil
iz ust.<p>
Potem je šel krog skladovnic desk in krog kupov navaljenih hlodov ter se
počasi vrnil po mokrem kolovozu proti domu. Korak mu je čezdalje bolj
zastajal, dokler ni obstal pred smreko, kjer je sedel na parobek.<p>
Z vej je kapalo, voda je šumela, žaga je enakomerno sak&aacute;la svojo
enolično pesem.<p>
Smrekar se je zamislil.<p>
Kaj je tega -- petnajst let -- ko je prišel v ta kraj. Vse premoženje je
prinesel tako rekoč v ruti zavezano s seboj. In danes je možak, kakršnega ni
v dolini. Pa prav sedaj, ko bi ne bilo treba več loviti dobička po vinarjih,
ko zmore, da zagrabi tisočake, če le enkrat krepko poseže, prav sedaj pride
mešetar in trdi, da so se kmetje zbrihtali, da se celo učiteljica, takole
revše, vtika vmes in se briga za stvari, ki ji niso nič mar -- in zvodi na
sled Taljana. Tujcu privošči, meni pa ne! Nak, naj bo tako ali tako -- prav
ali ne -- ta dobiček bo moj - moj, in še bom veljak, ne bodo me spodlezli --
ne bodo!<p>
Tedaj je zatrobil postiljon.<p>
Smrekarja je vrglo s parobka, po vsem životu se je stresel -- in se boječe
ozrl naokoli.<p>
"Morda se pelje pismo!"<p>
Strah je plul iz te misli in roke so se mu same od sebe gibale, kakor bi segal
in iskal tisto drobno stvar, ki bi mu utegnila uničiti najlepši dobiček.<p>
Prestopil se je za korak, pa se vrnil takoj in sedel spet na štor.<p>
Tudi Aleno je zdramila postiljonova trobenta. Nehala je poučevati in se
namenila na pošto. V kuhinji se je oglasila pri Smrekarici in ji rekla, da gre
pogledat, ali je kaj pisma od staršev.<p>
Ko pa je izgovorila, je čutila, da ji je laž napisana na čelu, in je zato
hitro odšla.<p>
"A -- seveda -- kako ste pridni, gospodična," jo je pozdravila Erna, ki je
razdeljevala pošto in pobirala pisma izpod rok pismonošu, ki je udarjal
pečate nanje. -- "Kako ste pridni, da ste me obiskali!"<p>
"Nikar se ne dajte motiti, gospodična Erna! Morda bo kaj zame!"<p>
Erna je glasno brala naslove in devala posamezne vasi na kupčke.<p>
"Gospa -- Strniška -- v Marevževcu. -- Gospa? A -- seveda! -- Že take stare
vdove niso več brez pisem. -- Anton, v Marevževec boste šli danes!<p>
Popoldne -- seveda! -- Treba ji je pisem, starki!"<p>
Postaren pismonoša, ki je podedoval ta posel kot poštni sel, je udaril
parkrat huje s pečatnikom po znamkah.<p>
Aleno je vso prešinilo, ko je zvedela za to pismo. Tako jo je zbegalo, da bi
tega ne bila prikrila, ko bi ji v tem hipu Erna ne ponudila lista.<p>
"Iz Ljubljane, gospodična, zopet, a, seveda, mladina."<p>
Alena je od daleč spoznala očetovo pisavo.<p>
"Ah, papa!" se je razveselila na glas.<p>
"To za Maro -- z Dunaja -- od Bresta -- seveda -- sama ljubezen!"<p>
Erna je položila razglednico na kupček in pogledala izza ščipalnika na
Aleno, ki je zardela, dasi ni vedela, zakaj. Erna je pa dobro vedela, zakaj jo
je pogledala in zakaj je zardela, ter se je zavistno razveselila te rdečice in
nalašč podržala v rokah razglednico, na kateri je bila vihrajoča kvadriga z
državne zbornice.<p>
"Zbogom, gospodična!" je hitela k vratom Alena in odhajala z očetovim
pismom.<p>
"No -- no -- bi počakali -- seveda!"<p>
"Ne utegnem, res ne utegnem, na svidenje!"<p>
Za ograjo je Alena med drugimi ljudmi, ki so prišli na pošto, zagledala
vegasti klobuk mešetarjev.<p>
Izpod privihanih krajcev je mežalo vanjo levo Jokovo oko.<p>
Alena se ga je prestrašila, da se ji je tresla roka, ko je prijela za
kljuko.<p>
Od pošte se je namenila naravnost v šolo, da izda vse Minki ter jo še
nahujska, kako bi prekrižala ta načrt Smrekarju in Joku.<p>
Ko jo je pa srečal pred hišo Smrekar, vračajoč se počasi od žage, z očmi
uprtimi proti pošti, kakor tat, je vsa trepetala, ko mu je pogledala v oči.<p>
"V šolo, kajne? Kakor sem vam rekel!"<p>
Tako jo je ogovoril, velik in močan, kakor tak, ki ima pravico velevati, ter
ji z očmi grozil in pretil, da se domisli, kaj se to pravi: Vi ste naša!<p>
VII.<p>
Alena je hitela proti vasi. Potoma je odpirala pismo. Roke so se ji tresle, da
ji je padlo dvakrat pismo na tla. Kolikokrat je doma kljubovala očetu, materi,
celo profesorji (tako so trdile sošolke in tudi sama, ničemurnica, je bila
prepričana o tem), celo ti so se bali njene odločnosti.<p>
Pred tujcem, pred Smrekarjem ji je upal ves pogum in njen načrt, da bi izdala
Minki to tajno snovanje, je šel pred enim samim grozečim pogledom po vodi.<p>
Pismo je komaj začela brati, toliko, da je videla, kdo ji piše, oče ali
mati. Preprosta pisava ji je razodela takoj materino roko in Alena je zganila
list na pragu, ga vtaknila v žep in s sklepom: Kaj me vse to briga? vstopila k
Minki.<p>
Našla jo je, kakor prejšnji dan, pri delu za Miklavža.<p>
"Gospodična Minka, vi ste pa zares pridni!"<p>
"To je zame zabava, torej ne zaslužim te pohvale!"<p>
"Zabava?"<p>
Alena je skomizgnila z rameni.<p>
"Sedite, pa kar povejte! Tako, semle; je vse navlečeno."<p>
Minka ji je napravila prostor na divanu.<p>
"Kaj bi vam pravila. Govorite vi, da vas razumem. Povejte mi: Zakaj pravite, da
je to delo zabava."<p>
"Sem rekla: zame. Razumete! Jaz sodim, da je delo, namreč tisto težko delo,
ki nam je jarem, samo delo strogega poklica. Zakaj to delo nikdar ne vpraša:
si razpoložen, se ti ljubi, ali te veseli ta predmet, recimo ta šola, nič,
ampak govori in veleva samo: Delaj, delaj! Priložno ali nepriložno! Ugodno
ali neugodno! Ura udari na delo!"<p>
"Torej se ujemate pravzaprav z gospodično Maro, ki trdi, da nima skoraj nobena
izmed nas poklica za šolo."<p>
"Tega ne trdim. Edino to pravim: celo tisti, ki ima najiskrenejši poklic, celo
tisti občuti breme. Boste že skušali! Pridejo trenutki, ko se vam bo ura
vlekla kakor dolgočasni tedni."<p>
Alena bi bila najrašji priznala, da je že danes okusila nekaj tega bremena,
ko še ni bilo "dobro jutro" njenega poklica. Pa se je potajila.<p>
"Tembolj sodim, da je po tako napornem delu treba oddiha, ne pa novega dela."<p>
"Oddiha, da, to je resnica. Ali oddih je za vsakega drugačne vrste. Postavim
koleginja Mara se oddiha, ko se guglje na stolu in kadi cigarete. Angleški
državnik se oddahne, ko gre kopat na svojo pristavo in tamkaj krtačit govedo.
Jaz se oddiham, ko delam tole, kakor vidite, kar mi je največja uteha za
srce."<p>
"Za srce," je povzela Alena s skoro žalostnim glasom.<p>
Minka je odložila na stol urezano in pripahnjeno krilce, stopila za trenutek
pred Aleno, potem jo prijela z obema rokama za glavo, ji pogledala v oči in
rekla:<p>
"O ti punčka moja ti, kak otrok si še!"<p>
Sedla je tesno k njej in ji ovila roko okrog pasu.<p>
"Za srce, za naše žensko srce bi bila drugačna uteha, kajne? V romanih se
bere tako."<p>
"Kako ste poredni! Takole mislim: Ali ne čutite, kljub temu, da imate poklic
in da ste socialist, kakor trdi Mara, ali ne čutite, da je učiteljica sredi
vseh otrok, sredi vasi in sredi vsega sveta vendar tako grozno sama, tako
dolgočasno sama?"<p>
"O tem tole za danes: Kadar stopim pred kmetiško ognjišče, kjer se drži po
troje otrok za krilo materi in vsi gledajo vanjo kakor v boginjo, in ko tak
večer stopi oče na prag, vrnivši se s polja, iz gozda in se vse oči obrnejo
vanj, in vse steče k njemu do praga: takrat in edino takrat občutim neko
nesoglasje v svoji duši, nekaj grozno ledenega okrog srca. Pa samo takrat. To
za danes. Zakaj resnično bi mi bilo žal, če bi se zapletli v to zanimivo
razpravo, pa bi v sredi obtičali; glejte, gre že na poldne."<p>
"Resnično zanimivo, in prosim vas, kajne, da mi boste prijateljica. V meni je
namreč nekaj, česar sama ne poznam. Tako sem hrepenela ven, pa sem komaj
prišla in ves paradiž je v megli."<p>
"Bodite pripravljeni. Razočaranje rodi bogate sadove! Pri Smrekarjevih ga
gotovo doživite."<p>
Aleni je bilo, da bi planila na dan s svojim načrtom, pa se je domislila onih
zapovedujočih oči in se jih zbala.<p>
"Za Smrekarja se ne bom brigala. Kaj mi mar! Ampak snoči sem vas morala
zagovarjati. Mešetar, tisti ostudni Jok, je trdil, da ste se vi vmešali v
neko kupčijo."<p>
Minka je pomolčala in pomislila.<p>
"V kupčijo? Strniška? Kaj?"<p>
"Da. Da ste pisali pismo v Trst!"<p>
"Pisala, res, in še bom in vselej, kadar me kdo poprosi!"<p>
"Grozil vam je!"<p>
"Grozil!"<p>
"Da vas prežene."<p>
Minka je rahlo pobledela.<p>
"Tako!"<p>
Ko je izginila bledost in ji zaplula živa rdečica v lice, je stisnila belo
pest, oči so se ji zasvetile kakor ogenj in dvignila je roko:<p>
"Naj me le preganja! Toda..."<p>
Takrat so se nenadoma odprle duri in je vstopila Mara. Minka je z očmi
namignila Aleni, naj molči.<p>
Mara je nesla dvignjeno razglednico. Ko je zagledala Aleno, ji je roka
omahnila, pa se spet hitro dvignila.<p>
"Poglejta, kvadriga z državne zbornice. Ha, s takimile konjci bi človek
sfrčal v svet!"<p>
"Torej Ivan bo možbeseda, da ti pošlje zbirko dunajskih spomenikov?"<p>
"Mm," je pomrdnila Mara. "Možbeseda, kdo ve. Brest je bolj beseda kakor pa
mož. Meni je vseeno."<p>
Ob tem je merila z očmi Aleno, ki je bila na videz hladna in je mirno gledala
sliko. V srcu pa jo je vendar nekaj jezilo in greblo, da bi bila z veseljem
raztrgala to razglednico, kakor je prejšnji večer svojo, po kateri ji je bilo
sedaj pravzaprav žal.<p>
"Mara, poldne zazvoni takoj. Spremiva Aleno!"<p>
"Pojdimo!"<p>
Vse tri so se prijele za roke in šle skozi vas proti Smrekarju.<p>
Tistega dne Smrekarja ni bilo pri obedu. Alena nalašč ni vprašala, kje je,
pa ji je žena sama od sebe razlagala, da se je odpeljal s kolesljem zaradi
kupčije v Mirni dol, da ga pred nočjo ne bo in bržkone še zvečer ne.<p>
"Noč ga bo dala, vem, dobro vem. Ne veste, Alena, kako je takole kupčijsko
življenje nemirno. Res se zasluži nekaj! Toda to trpljenje in te večne skrbi
in strah zanj. Brez denarja seveda ne hodi po svetu in kadar gre, ne zatisnem
očesa, dokler se ne vrne. Vedno me skrbi, da ne bi nekoč zvedela: Smrekarja
so ubili, oropali. Trpljenje, gospodična, je naš kruh in ljudje nam ga
zavidajo."<p>
Ob tem pripovedovanju se je Aleni vzbujal sum, da je tudi ona zapletena v
goljufivo stvar, ki jo snujeta Štefan in Jok, in je zato dvomila o iskrenosti
takega govorjenja. Sodila je, da cika z nevoščljivostjo na Minko zaradi
pisma. Zato se ni mogla ogreti ob tem pogovoru in se je bavila kar največ z
Viktorjem.<p>
Po pouku jo je gospa povabila na polje. Megla se je razkadila in žolto
jesensko sonce je obsijalo poljane.<p>
Viktor je gnal ovčke in pripovedoval, kako jih je v sanjah prodajal, mati se
mu je smejala, vmes pa razlagala Aleni, kam so posejali ozimino, koliko so
pridelali krompirja in koruze. Ko so prišli do obdelane njive, kjer so orali
praho, so krenili na gozdno pot in se vrnili domov šele o mraku.<p>
Smrekarica je prav vedela. Štefana ni bilo domov do mraka in ga ni bilo do
večerje. Alena se je oprostila, da mora pisati staršem, in šla v svojo
sobo.<p>
Tu je razgrnila še enkrat predse pismo, ki ga je nosila ves dan v žepu in ga
med dnem prebrala le v naglici. Nič posebnega, je mislila. Ko je pa v tihi
noči ležalo pismo pred njo in so gledale vanjo te okorne poteze materine
roke, iz katerih je dihala ljubezen, tista prava in neponarejena ljubezen
staršev, je občutila, da je materino pismo na otroka, ki biva v tujini,
vendar nekaj posebnega. Stavek za stavkom je brala, počasi, kakor bi bile te
besede svete. Takole je pisala mati:<p>
Preljuba moja Alenčica!<p>
Ne morem si kaj, da bi te koj prvi dan ne obiskala z nekaj vrsticami svojega
pisanja in te povprašala, kako se ti kaj godi, ali si živa in zdrava, ali ti
je kaj dolgčas in ali kaj hudo jokaš. Midva z očetom sva tako žalostna, ker
te ne vidiva in ne slišiva. Kamorkoli pogledava, Alenčke le ni. Kličeva in
iščeva, nikjer te ni. Opoldne sem skuhala jabolčni štrukelj, kakor si ga ti
rada jedla; sem mislila, zdajle bo pritekla oh, pa te ni bilo, ker te ni več.
Vse sva morala sama snesti, in šele zvečer sva jedla in se potlej z
žalostnim srcem in objokanimi očmi spat odpravila. Tudi tvoj kanarček je
močno žalosten, ker te več ne vidi. Na vrata kljuje in pravi: kje pa je moja
gospodična? Pa sem mu povedala, da si šla daleč proč, čez hribe in doline
in visoke gore, čez bistre potoke in ravno polje.<p>
Preljuba Alenčica, piši nama, brž piši; saj vem, da si že pisala, kakor si
obljubila. Midva vsako uro skrbno nate misliva, tudi ti noben dan ne pozabi na
naju in na Boga in na Marijo.<p>
Tako! Zbogom!<p>
<pre>
                          Tvoja mati in tvoj oče
                          do groba in še
                          do groba in še onkraj groba. </pre><p>

Aleni je bilo tesno pri srcu in vest ji je
očitala greh, ker ni pisala. Naglo je segla po belem listu, pero
je začelo drseti po beli poli, tuji svet je ginil izpred nje,
duša je vasovala pri očetu in materi... Ko je upihnila luč, so
se oglasile stopinje iz obednice; nekdo je<p> plosknil z roko in
se zasmejal, potem pa je bilo grčanje, kakor Jokov smeh.<p>
Alena je potegnila odejo čez glavo.<p>

VIII.<p> Tisto dopoldne,
ko je bila Alena pri Erni, je tičal za pregrajo na pošti tudi
mešetar Jok in prežal; njegovo prisluškujoče uho je natančno
ujelo besede poštarice: "Gospa Strniška v Marevževcu." Občutil
je, da je nekaj šinilo ob teh besedah skoz njegovo telo, skoz
srce in mozeg. Toda ni se ganil; samo njegovo levo pomežikujoče
oko je obstalo in ni trenilo. Kakor bi prisluškal z očmi.
Potrpežljivo je čakal in se ni gnetel med ljudi, ki so vsi
obenem tiščali k okencu, ko se je odprlo. Zadnji je prišel na
vrsto, kupil dopisnico in malomarno odšel. Pred vrati je
izvlekel zamazan zvezek iz žepa, vtaknil med popisane liste
dopisnico, spravil vse spet v žep in se napotil. Roke je
potisnil v žep, štulasti klobuk se mu je kar sam od sebe obesil
na oči, rameni je dvignil, da je bilo videti od zadaj, ker mu je
glava zlezla med pleča, kakor bi hodil jetičnik.<p> Jok pa ni
ubral navadne poti. Smrekarjevega dvorišča se je ognil in se
spustil po brežiču za pošto proti svoji samotni koči in kmalu
utonil v gosti megli. Doma je odveznil pokrov pri peči in
poiskal pisker zajtrka, kakor mu ga je spravljala žena ob
žerjavici. Izpil je iz lonca takoj v veži, ga postavil nazaj na
ognjišče, peč zaveznil in šel v hišo. Tamkaj je odprl omarico, v
steno vzidano, prijel za zelenko in miže pil iz nje v dolgih
požirkih. Potem je zvil nekaj stare obleke za vzglavje in legel
vznak na klop ob peči.<p> Ni mu bilo do spanca, ker se je
dodobra naspal v listju. Buljil je v črni strop in tu in tam
trepetaje z vejicami lovil misli, kakor so se mu snovale in
tekle pred njim. Dobro uro je tako ležal z rokami pod glavo.
Včasih je zaklopil oči, ki so se vselej kmalu odprle in zopet
mirno pomežikovale proti stropu. Ko jih je zadnjič zaklopil, je
obždel dokaj dolgo, kakor bi zaspal. Pa ni. Zakaj sunkoma je
skočil kvišku in se zasmejal na ves glas. Spet je šel k omarici,
prijel zelenko in pil, da se je dvakrat oddahnil, preden je
posrebnil zadnjo kapljo.<p> "Kakor bi bila voda," je zamrmral,
ko je zapiral vratca. "Nič več ne speče in ne ureže po grlu. Da
se človek tako navadi; ali so pa oštirji sami sleparji, da
točijo vodo. Vrag vedi!"<p> Mešetar je nato vtaknil prazno
ploščato čutaro v žep, zaklenil vežna vrata in skril ključ v
kradi med polena. Potem je ubral pot za vasjo in prav na koncu
vasi zavil v leseno krčmo pri Plankarju. Žive duše ni bilo v
krčmi. Le krčmar Martinek je dremal pri peči in se ni prebudil,
dokler ga ni Jok potresel za rame.<p> "Napolni mi čutaro," mu je
pomolil steklenico v roke.<p> Krčmar je zazehal in si pomel oči,
preden je segel po posodi.<p> Jok si je primaknil stol k mali
mizici ob peči in sedel.<p> "Kam si se namenil," je vprašal
Martinek in ogledoval čutaro proti oknu. "Kupčija, kaj?"<p> "Ne
bo, danes že ne. Za kravami pogledam k Sv. Antonu. Tale Vrbek iz
Grabna me sili."<p> "Vrbek? No, no!"<p> Plankar je odšel iz
hiše, da natoči. Stara lesena ura je hreščeče odbila eno. Mimo
okna se je zazibala pismonoševa oguljena čepica.<p> Jok je
vstal. Srce se mu je vznemirilo. Toda hitro je sedel, ker so se
odprla vrata in je vstopil pismonoša.<p> "Saj sem vedel," je
pohvalil samega sebe mešetar in se potuhnil, kakor bi mu bilo
malo mar pismonoše.<p> "Kaj ni Plankarja, Jok? Ali si ti za
krčmarja, ko sediš brez pijače v krčmi?"<p> "Bolje bi bilo, da
bi bil Martinek nego Jok."<p> "Kaj bi godrnjal! Nič ti ni sile,
Jok, prav nič."<p> "Več že kot tebi! Tisto pošto raznosiš, ob
mesecu je pa gotov denar. Jaz pa le lovim lovim! Razumeš. Če je,
je, če ni, pa ni."<p> "Je denar, ne rečem, ampak zaslužen!
Poglej, danes moram zaradi enega samega pisma kreniti v
Marevževec. In sem mislil, da speljem popoldne tiste butarice k
hiši. Pa jih, če jih moreš!"<p> Plankar je prinesel čutaro.
"Nu," mu je pomignil pismonoša. Martinek ga je razumel in koj
postavil na vogel mize frakelj.<p> "Martinek," se je oglasil
Jok, "ali vidiš, da sem pozabil na tobak. Stopi no v opalto
ponj, ko imaš tako spočite noge. Na!"<p> Zakotalil je krono po
mizi.<p> "Grem, zakaj ne bi šel!"<p> Martinek je pobral krono,
pokril kučmo in odšel v opalto.<p> "Kam pa ti s tako čutaro?"<p>
"K Sv. Antonu!"<p> "Skoz Marevževec?"<p> "Seveda. Ali bi me rad
napregel? No, če daš za frakelj brinjevca, opravim zate tisto
zaradi pisma."<p> "Dam," je bil naglo pripravljen pismonoša in
je že segal po pismu.<p> "Daj sem," je iztegnil roko Jok.<p>
"Na! Samo ne izgubi in ne pozabi. Moja služba je natančna! Za
frakelj takoj dam, ko pride Martinek!"<p> "Ne bodi tak! Ne
razumeš šale? Kaj si bomo tako rekoč sosedje, kakor sva midva,
in še reveža povrhu, vsako stopinjo plačevali! Kam pridemo?"<p>
Jok je spravil pismo v listnico.<p> "Vidiš, kakor bankovec bo
varno. Nič se ne boj in ne brigaj!"<p> "Povrnem ti, Jok, če bi
tako naneslo. Hudo si mi ustregel danes, zaradi butaric si
mi."<p> "To ni nič," je zamahnil Jok in si zapel kamižolo.<p>
Martinek se je vrnil s tobakom in ga položil pred mešetarja.<p>
Jok je sunil drobiž po mizi.<p> "Za tole nama pa daj brinjevca.
Oba sva ga potrebna, pismonoša in jaz."<p> "Kakor kolo mazila,"
se je veselo zasmejal pismonoša in prisedel.<p> "Če nima pri teh
stvareh vrag vmes krempljev, jih nima nikjer," je godrnjal
mešetar, ko je za dobro uro zapuščal Plankarjevo krčmo in si
tlačil v usta tobak, katerega je potratno stresal iz mehurja.
Parkrat so se mu noge zapletle, dokler je držal mehur v rokah in
palico pod pazduho. Zakaj še nekaj kronic je zakotalil pred
krčmarja, da je pismonoša pozabil butaric in je Martinku docela
pošla dremavost.<p> Ko je zopet trdo oprl desnico ob kljukasto
palico, se mu niso noge več zapletale. Šel je kakor stroj po
cesti. "Ima vmes kremplje vrag," je modroval s povešeno glavo.
"Če bi se pehal za dobro in pošteno stvar, bi ne šlo gladko.
Ampak tukaj nam gre! Samo od sebe! Pravzaprav meni nič mar! On
naj gleda!"<p> Pljunil je predse na cesto, kakor bi se mu
gabilo. Niže je sklonil glavo, ki mu je prikinknila ob vsakem
koraku, kot da bi hodil tudi z njo. Več kot pol ure je že bil na
cesti in ni se mu pojavila misel v povešeni glavi. Tolkel je in
tolkel po samotni poti in se ni ozrl ne na levo ne na desno.
Dasi je tu in tam slišal kričeči glas orača z njive, z brega
ovčarski zvonec, se ni ustavil in se ni z nikomer
razgovarjal.<p> Ko se je začela dvigati cesta v klanec proti
Marevževcu, je hipoma obstal. Klobuk je potisnil nazaj, postavil
predse palico in se oberoč oprl nanjo, potem se pa oprezno
ogledoval. Kakor bi se bil predramil iz dremavice, je zbiral
misli. Potipal je na prsih, ali se mu ni gumb pri kamižoli
odpel, potem je segel v žep po listnico, se ozrl še enkrat
naokrog, pogledal tudi nazaj po poti, nato odmotal zamazani trak
od listnice in poiskal pismo. Dasi ni znal brati in je imel v
listnici mnogo papirjev, je kljub temu naglo uganil, katero
pismo je za Strniško. Vzel ga je v roke in ga ogledal, vtaknil
ga spet nazaj, zamotal listnico in jo spravil. Ko je zapenjal
gumb, so se mu prsti tresli, da mu je dvakrat spodletelo, preden
je zapel.<p> "Zdajle bi Smrekarju lahko zajec pretekel pot, ko
bi jaz hotel. In prileglo bi se mu pravzaprav! Zakaj je včasih
tako skop? Naj le sam gazi po blatu in tokavah! Sam! Bi se hitro
naveličal. - In sam naj laže, da bo obešal vrag za jezik njega,
ne mene."<p> Ko je tako razmišljal, se je še enkrat ogledal po
okolici in nastavil korak po cesti. Komaj je stopil dvakrat, se
je nenadoma obrnil in zavil s ceste v hosto na stezo, ki je bila
zametena z listjem.<p> "Jezični dohtarji trdijo, da ima vsak
paragraf skrivna durca, kjer se človek v stiski izmuzne. Jok si
tudi ne bo zarinil vseh les, da ne bi, če se ujame v ta precep,
izmaknil prstov iz njega. Ne bo si jih ne! Nisem tako neumen,
kakor se sanja Smrekarju."<p> Takole se mu je nenadno posvetilo
v glavi in zato je zavil na zapuščeno stezo v lesu, kjer je
prišel v Marevževec, ne da bi ga kdo opazil.<p> Tamkaj je stala
pod gozdom Strniškina bela hiša, tiha in samotna, kakor njena
gospodinja, vdova brez otrok. Pred hišo so rjavele zorane njive,
ozimina je zelenela.<p> Jok ja nastavil klobuk nad čelo, da je
pogledal izza borovcev po polju. Dolgo ni zagledal nikogar.
Njegove oči so stikale in iskale, dokler se jim ni zasvetila
pisana ruta iz gozda, dokler ni zagledal belih rokavov, ki so se
gibali med bukovjem na vresnati jasi.<p> "Sem vedel," se je
razveselil, "sem vedel, da ob takem vremenu ne bo družine doma.
Jih ne pusti! Morda je tudi ona tam?"<p> Spet je napel oči in
gledal v hosto, kjer so napravljali steljo.<p> "Ne, ni je. Zato
počakam."<p> Skril se je v mlado borovje, legel na mah in
odlomil pred sabo vejo, ki mu je zastirala razgled. Nato je
segel po čutaro in se krepčal.<p> Ni dolgo ležal.<p> Pod njim je
zalajal pes, ki je priplesal iz hiše na cesto, za psom je prišla
Strniška s cajnico na roki.<p> Jok je pri tej priči zamašil
čutaro in jo spravil. Kar trenil ni več, iz levega očesa mu je
od napora prilezla kaplja, pa je ni otrl z rokavom, kakor
ponavadi, tako je spremljal Strniško, ki je šla po polju. Na
korenjišču se je ustavila in se pripognila.<p> "Skopulja," je
spregovoril polglasno Jok. "Zadnji korenček, kakor šilo tenak,
izpukne! Ne privošči ga mišim. Čaj, prav ti je!"<p> Tedaj je
vstal in se prihuljeno priplazil do hiše. Strniška se je
sklanjala in nakladala v cajnico, v gozdu so se hitro gibali
beli rokavi. Naglo je potegnil iz kupa oklešček in ga prislonil
na zaprta vrata, se zavrtel in se splazil nazaj v borovce. Srce
mu je tolklo, da je poskakovala listnica v žepu. Strniška je
plela in se ni ozrla.<p> "Tako, zdaj sem pismo prinesel -- in ga
nisem prinesel." Skoraj po vseh štirih se je nato plazil po
gozdu, dokler ni bil čisto na varnem, potem je pa šel čez hrib
proti Sv. Antonu, da ga je polival pot.<p> Dosti je premešetaril
Jok, ali tako neroden, kakor je bil to pot pri Sv. Antonu, ni
bil še nikoli. Nekdo mu je v obraz povedal, da je pijan.<p> "Naj
pa bom," se je razhudil Jok in jezno odšel iz hleva. "Naj le
bom, zate, če hočeš! Mešetari naj ti, kdor hoče, jaz ne. Tisto
kravo kozjo pa nesi štuporamo v semenj! Le nesi jo. Jo boš nazaj
tudi prinesel!"<p> Nikamor več ni pogledal Jok, celo v krčmo ne,
dasi je bil žejen in čutara prazna.<p> Domov ga je gnalo in čuda
težka je bila njegova noga. Ko je pri Smrekarju v temi otipal,
da še ni komata na kljuki pred hlevom, se je silno raztogotil,
in da je bilo do Strniške kakor do Plankarja daleč, bi bil takoj
odšel s pismom tja in bi ga bil vrgel od sebe.<p> "Plačaš mi ta
pekel, plačaš! Ne bom zastonj oral z vragom!"<p> Tako je bentil,
ko je zaslišal koleselj.<p> Ko je Smrekar zagledal pismo, je
napojil Joka s konjakom in nič se mu ni smilila draga pijača.
Mešetar se je pa opogumil ob pijači in ni odjenjal, dokler ni
dobil za pismo stotaka. Udarila sta, Jok je pijan zagrčal.<p>
Tedaj je Alena plašna potegnila odejo čez glavo.<p> IX.<p> Ko je
Smrekar posvetil opitemu mešetarju, ki se je oprijemal zidu z
obema rokama, gredoč po stopnicah, se je Jok pri vežnih vratih
upokončil pred njim in mu, zibaje se sem in tja, zagrozil:<p>
"Zapomni si, Smrekar! Zaradi tega pisma jaz ne bom trpel ne
tukaj ne tamkaj! Ti glej! Ti!"<p> Smrekar je odklepal vrata in
skoraj pahnil pijanca skozi duri ter naglo zaklenil.<p> Slišal
je, kako je zunaj zahreščalo po pesku.<p> "Padel je, falot!"<p>
Potem je razumel kletev in rigajoči: "Ti! Ti! Jaz nič!" Smrekar
se je hitro obrnil, da ne bi slišal Jokovih groženj. Toda na
tretji stopnici je že obstal. Svečnik v roki je trepetal, kakor
so mu udarjali sunki razburjenega srca.<p> Jok je grčal in klel,
po pesku je drsalo in praskalo, nato je padlo nekaj s težko
težo, mešetar je pa zakričal:<p> "Slepar!"<p> Smrekarja je
streslo.<p> "Izda me v tej pijanosti."<p> Postavil je svečo na
tla in se vrnil k vratom. Z roko je prijel za debeli ključ, da
bi ga zavrtel in pogledal skozi vrata.<p> "Ba, kaj mi more! Kdo
bi verjel pijancu!"<p> Roka je izpustila ključ, zunaj je pa Jok
glasneje zakričal:<p> "Pomagaj, če ne, povem, povem -."<p>
Smrekar je odklenil in stopil k Joku, ki je visel na vseh štirih
in ni mogel kvišku. Oprijel ga je in dvignil z močno roko.<p>
"T&agrave;k ne deri se! Ne vinarja ne zaslužiš več, to ti povem,
če ne boš pameten."<p> Mešetar je godrnjal in grgral. Vsi udje
so mu odpovedali, glava je opletala, noge ga niso nesle.<p>
Togotno ga je objel Smrekar čez pas, da je Jok zastokal in se ga
oklenil z roko okrog vratu. Smrekar se je cel&oacute; v noči
tega objema sramoval, da so ga pekla lica v vročici. Siloma je
napol nesel, napol vlekel Joka v listnjak in ga tamkaj položil v
steljo.<p> Ko se je vrnil v obednico, je prijel pismo, ki je
ležalo na mizi, in se skril v pisarno. Čudovita sla ga je
vlekla, da bi takoj odpečatil pismo. Poskusil je, ali bi se dalo
odpreti brez sledi. Toda dobro je držal klej in še pečat povrhu.
Odložil ga je na mizo, prekrižal roke na hrbtu in začel hoditi
po sobi gor in dol.<p> Glava se mu je povesila, v srcu je
občutil grozno ponižanje. Zdelo se mu je hipoma, da še visi
pijana in umazana mešetarjeva roka na njegovem tilniku, in
ostudni dih Jokovih ust mu je plul v obraz. Hodil je naglo po
sobi, pogledal vselej na pismo, kadar je šel mimo mize, dasi ni
krenil z glavo. Polagoma se mu je zazdelo, da se je pismo
dvignilo z mize in da hodi pred njim in da bi ga videl celo
tedaj, ko bi zatisnil oči ali upihnil luč: vedno pred njim belo
pismo, na tilniku roka mešetarjeva, v obrazu pijanski duh.
Navsezadnje se mu je upognil celo hrbet, da je -- hrust -- hodil
kakor oprtan s silno težo.<p> "Vraga, kaj se mi blede?" je
spregovoril glasno, ko je z nogo zadel ob stol. Vzravnal se je
sredi sobe, pogledal na pismo in se nagnil proti njemu. Roke so
se na hrbtu sunkoma razklenile, prsti so segli po listu -- in
odločno zlomili pečat, da so se sesuli drobci na mizo.<p> Ko se
je to zgodilo, se je umaknila mešetarjeva roka z njegovega
tilnika, vsa težka teža je zdrknila z njegovih pleč in zmaga je
sijala iz oči, ki so že letele po odprtem pismu.<p> "... Pet
tisoč plačamo vselej za Vaše gozde več, kakor jih plača
Smrekar."<p> Tak je bil konec pisma.<p> "Ne boš se redil,
Taljan! Ne boš se!"<p> Kakor skrivnost in kakor zaklad je
Smrekar spravil pismo in ga zaklenil. Ko je skril ključ, si je
pomel roke in vsa moč se je vrnila v njegove žile. Kakor blisk
mu je zažarel načrt v glavi in vesel je bil načrta, da je
stisnil pest in požugal Taljanu. Požugal je tudi proti šoli.<p>
"Minka, pomnila me boš!"<p> Nato je legel in hitro zaspal kakor
človek, ki se je trudno priboril do cilja.<p> Ko je Alena
zjutraj odprla okno, je sijalo zunaj prekrasno jesensko jutro.
Veter je rahlo vlekel skoz divjo trto pod njenim oknom, da so se
žolto rdeči listi usipali trumoma na tla. Gozd na pobočju hribov
je gorel v prvih sončnih žarkih. Kakor plameni se je zibalo
ovenelo listje. Le tu in tam so stale sredi gozda samotne
smreke, ki so se s črno obleko rezko dvigale iznad rumenega
jesenskega gozda.<p> Alena je obstala pri oknu. Zaradi snočnjega
pisma, katero je pisala staršem, so bile še vse njene misli in
sanje v mestu, v skromni sobici, s tistim pustim razgledom na
goli zid sosednje hiše, od katere se je odbijal vsako jutro
ropot voz in vozičkov in šum pešcev. Tu pa svečani pokoj, kakor
praznik, in v pokoju tiho šepetanje, kakor molitve. Zdelo se ji
je, da je zaspala in se prebudila v pravljici.<p> Spomnila se
je, kako se je snoči kesala, ker ni razodela vsega staršem, ker
je zamolčala, kar je slutila o Smrekarju. Tudi na to je
pomislila, kako se je skrila z glavo pod odejo, ko je zagrčalo,
tako ostudno zagrčalo v sosednji sobi, in jo je v mračni slutnji
gnalo nazaj k mizi, da bi odprla pismo in povedala, vsaj
nekoliko povedala očetu in materi, morda samo namignila, da se
pleto okrog nje čudne reči in da morda ne bo dolgo mogla
vzdržati v taki družbi. Vse to je premislila v trenutku pri
oknu. Ali danes ob tem soncu je ni bilo več strah in veselila se
je, da je molčala.<p> "Kaj mi mar! Naj si drug drugemu izpijejo
kri, kaj mi mar! Samo dolžnost, nič drugega, samo Viktorček bo
moja skrb, samo on in ne Smrekar in njegove kupčije, ne Minka ne
Mara ne Erna -- in tudi ne -- Brest."<p> Ob tem zadnjem imenu se
je rahlo razburila. Zato se je naglo obrnila od okna in segla po
pismu, da ga nese na pošto.<p> "Preneumno! Ali je vredno, da se
ga spominjam? Mara naj misli nanj! Pa zabavlja, lisica, ko ga
ima rada."<p> Alena je odšla na pošto, da je še ujela
postiljona, ki je imel že napreženo ter je lezel nerodno na
kozla; čepico je imel hudo po strani.<p> Po zajtrku je šla budit
Viktorja, ki se je že gugal na lesenem konju in ga vlekel za
okuzmano grivo.<p> Viktor se je razveselil učiteljice in pognal
gugalnik, da se je zibal v še večjih nihljajih. Potem je skočil
s konja, prijel Aleno za roko in ji splezal v naročje, jo tesno
objel in skočil spet na tla.<p> Učiteljica ga je bila vesela,
ure so potekle tako naglo, da so sedli takoj k obedu, ko sta se
nehala učiti.<p> Pri mizi je vladalo izredno živahno
razpoloženje, Viktor je znosil Aleni, karkoli je dosegel slaščic
in sadja, na krožnik, Smrekar se je smejal in pil s slastjo, več
nego ponavadi.<p> Po obedu je Viktor sedel očetu na kolena, ga
prijel za brke in zaprosil:<p> "Papa, reci, naj greva popoldne z
Aleno past ovčke! Reci, da ne bo nič šole."<p> "Prosi
gospodično!" se je oglasila mama.<p> Viktor je pogledal Aleno,
prijel pa spet očeta za brke in rekel:<p> "Ti ukaži! Kar
reci!"<p> "Če bova ovčke pasla, se ne bova nič naučila," je
omenila Alena, dasi ji je bil Viktorjev nasvet všeč.<p> "Zakaj
ne? Mi boš tam kaj povedala; poglej sonček!"<p> Viktor je
pokazal s prstom skozi okno.<p> "Le pojdita! Pride zima, takih
dni ne bo mnogo!"<p> Sin je skočil iz naročja očetu in takoj
poiskal klobuk, prijel Aleno za roko ter vriskaje odšel z njo v
hlev po ovčke.<p> "Alena, ob štirih bodita doma! Moram pisati
nekaj nujnih pisem!"<p> Tako je zaklical Smrekar skoz okno, od
koder sta z ženo gledala za sinom in Aleno.<p> Ob štirih se je
Alena oglasila v pisarni. Smrekar ni delal; globoko zamišljen je
stal pri oknu.<p> "Prosim, gospod Smrekar!"<p> Ta se je ozrl in
se ni mogel prvi hip odtrgati od misli, v katere se je bil
zaglobil. Zato jo je vprašal raztresen:<p> "Kaj bi radi?"<p>
"Ker ste rekli zaradi pisem!"<p> "Da, da! Kako se človek
raztrese. Čakal sem vas in navsezadnje sem se zamislil in
pozabil, kaj čakam. Sedite!"<p> Alena je sedla k pisalniku, si
pripravila pero in ga pomočila.<p> Smrekar je narekoval in hodil
po sobi.<p> Tri daljša pisma je napisala Alena.<p> "Še tole," je
rekel Smrekar, "potem je opravljeno za danes!"<p> Na mizo pred
Aleno je položil ovojnico, ki je bila drugačne oblike kakor za
druga pisma.<p> "Samo naslov napišite: Gospa Strniška -."<p>
Alena je pisala in nobena misel se ji ni rodila ob tem naslovu.
Smrekar ji je vzel izpod rok ovojnico in jo nesel v omarico.<p>
"Še to brzojavko: Kupčija že sklenjena. Nikar se ne trudite
sem."<p> Ko je Alena zapisala, se je ozrla v Smrekarja:<p>
"Podpis -- Smrekar -- kajne!"<p> "Ne, ne, ne," je hitel on,
"podpišite -- Strniško!"<p> Alena je že zastavila pero, ki je pa
nenadoma obtičalo. Obrnila se je proti Smrekarju in uprla vanj
oči.<p> "Strniško naj podpišem?"<p> "Strniško, da! Kaj pa
oklevate?"<p> Smrekar ni mogel zakriti razburjenosti.<p> Alena
je odložila pero, ga pravzaprav vrgla na mizo in vstala. "Ne,
tega ne podpišem! Gospod Smrekar, jaz nič ne vem in nič nočem
vedeti in nič mi ni mar -- toda tega ne podpišem, ker se mi
zdi..."<p> Smrekarjev obraz se je čudno spremenil. Iz potez je
gledala zločest, počasi se mu je lice skremžilo, dokler ni bušil
iz njega smeh, ne smeh, krohot.<p> "Zdi -- zdi -- kaj se vam
zdi? A? Kaj?"<p> "Da to ni vse po pravici!"<p> Smrekar je
obmolknil in jo pogledal s pogledom, pred katerim je Alena
vztrepetala.<p> "Da to ni vse po pravici?"<p> Spet se je
zakrohotal s tako votlim smehom, da je grmela iz njega groza.<p>
"Da ni vse to po pravici? -- Torej vi, ki jeste moj kruh, ki bi
brez te službe morda stradali leto in dan, vi ste prav taki,
kakor vsi drugi, kakor Minka. Vse -- tujcu! Če pa domač človek
skuša ujeti nekaj zaslužka, ste vsi zoper njega! Torej Taljan,
ti se redi, Smrekar, ti stradaj -- samo nas pasi in redi!"<p>
"Gospod Smrekar!"<p> Alena je kriknila, čelo se ji je omračilo,
kakor nikoli, ustnice je krčevito stiskala, ki so ji kljub temu
trepetale in drhtele.<p> Smrekar je stopil prednjo, prekrižal
roke na prsih in ji z ogromnim telesom zagradil pot, ker je
slutil, da namerava planiti iz sobe.<p> "Da, moje škode bi se
veselili, da! Pa se je ne boste! Sem že poskrbel, da se je ne
boste!"<p> "Gospod Smrekar," je ponovila Alena, "jaz sem že
povedala, da nič ne vem, da mi ni nič mar -."<p> "Da nič ne
vem," ji je presekal besedo Smrekar. "Vse veste, smete tudi
vedeti -- vedeti zase -- zase, ker ste naša, naša! Ali vam nisem
povedal -- in če ne veste, vam povem še enkrat -- in povem tudi
to, da ste napisali naslov na Strniško za tisto pismo, ki sem ga
jaz prestregel - zato prestregel, da se ne bo redil Taljan."<p>
"To je krivica. -- Vi ste -- vi ste -." Alena je težko dihala,
besede so se ji trgale iz ust. -- "Pustite me -- dajte ovojnico
nazaj. -"<p> Smrekar je stopil bliže do nje.<p> "Le recite, kar
recite: Slepar -- slepar!"<p> "Slepar!" je kriknila Alena in
solze so ji stopile v oči.<p> "Torej ste pomagali sleparju tudi
vi -- pomagali -- razumete? Črno na belem je vaša pisava --
torej -."<p> In spet se je zakrohotal ter jo gledal z divjim
pogledom, da je Alena onemogla in se sesedla na stol.<p> X.<p>
Ko se je Alena pod težo Smrekarjeve grožnje sesedla na stol, se
je Smrekar vendar prestrašil. Divji pogled in takisto divji
krohot je zatajil in se sklonil do Alene, ki je ihtela na stolu
in si zakrivala obraz.<p> "Gospodična, gospodična, ne bodite
taki, ne bodite nespametni!" jo je skušal nerodno tolažiti in
miriti. "Le čemu jokate? Kaj če rečem v jezi in vam grozim! --
Saj ne razumete! To je kupčija, in če kak desetak pridobim,
verujte, da zanj izgubim stotak, ker sem predober, prezaupljiv.
-- A vi ne poznate sveta, ne poznate ga. -- Zato molčite in se
ne brigajte več za to. Je tako najbolje za vas."<p> "Za vas, za
vas je najbolje," je dvignila Alena glavo in se ozrla vsa
objokana v Smrekarja. Jeza ji je gledala iz solz.<p> "Za oba,
res, vendar za vas bolj nego zame. Le izdajte, trma! Kaj, če
plačam par stotakov, mar mi je! Na vas pa pade madež, ki vam
utegne snesti kruhek -- kruhek, to je drugačna stvar!"<p> Aleni
so se usule solze vnovič po licih, vstala je in omahovaje šla iz
sobe. Smrekar se ji je umaknil in ji ni branil.<p> Dobro uro je
preždela Alena sama, preden se je toliko umirila, da je šla
odpovedat Smrekarici večerjo. Nato je takoj šla v sobo in vrata
za seboj zaklenila.<p> Pri večerji je Smrekarica hitro opazila,
da je mož razburjen in slabe volje. Kdor ga ni poznal, bi bil
sodil drugače. Zakaj Smrekar je bil izredno glasan, kakor bi
hotel prevpiti samega sebe. Smejal se je hrupno, smejal
malenkostim, ki niso bile smeha vredne. Vino je točil pomalem v
kozarec in izpival pogosto ter posrebaval kaplje z dna.<p> Stol
mu ni bil všeč. Dvakrat ga je zamenil z drugim. Ali vsak, se mu
je zdelo, da se guglje in škriplje. Prtič mu je padal na tla in
gonil je Viktorčka, da ga je pobiral. Drugekrati prtiča niti
razgrnil ni.<p> Smrekarica je parkrat vprašala, ali misli
prodati voli, ker se je oglasil mesar, in ali bi zorali praho na
korenjišču.<p> "Naredi, kar hočeš," je zamahoval z roko. "Kaj me
briga! Moram res za vsak prazen nič skrbeti sam? Viktor,
poberi!"<p> Kakor bi nalašč izpuščal prtič na tla.<p> Šele po
večerji je vprašal naglo, kakor bi se ne bil prej domislil:<p>
"Kaj je z Aleno? Zakaj je ni večerjat?"<p> "Toži, da jo boli
glava. Oprostila se je. Je bila res bleda."<p> "Glava, glava! Od
česa neki? Gosposka bolezen! Ko bi le en dan nosila moje skrbi,
bi ji glava počila!"<p> "Morda je preoster zrak, ker ga še ni
vajena."<p> "Preoster zrak, seveda, preoster -."<p> Smrekar je
začel bobnati po mizi s težkimi prsti in je umolknil. Viktorček
se je kradoma splazil v svojo sobico in se lotil igrač, mati je
odšla v kuhinjo, da je ostal Smrekar sam.<p> "Preoster zrak -"
se je zlobno nasmehnil Smrekar in bobnal dalje in
razmišljal...<p> Alena je ležala tedaj na postelji oblečena.
Trudnost jo je objemala; vse misli so bile zbegane in izmed vseh
je videla pred seboj samo eno, in ta je klicala: Stran, stran --
odtod! Čezdalje bolj je ta glas zamiral in jo vabil kakor iz
daljave, dokler ni v krogotoku razburjenih misli utihnil še ta.
Alena je zaspala.<p> Tiha noč je že bila, mesečina je svetila
skozi okno, ko se je prebudila. Naglo je sedla na postelji, si
pomela oči, jih zopet zaklopila in roke sklenila v naročju.
Poskusila si je priklicati v spomin dogodek, ki jo je tako silno
razburil. Ko ga je gledala mirno v svoji duši, se je začudila,
zakaj je jokala in zakaj se je razburjala. Spanec jo je
pokrepčal, da je vse tisto, kar jo je prej navdajalo z grozo,
ginilo v preteklosti, se manjšalo in tonilo, kakor dogodek, ki
mine in ga ne pomnimo več.<p> Pogumna je stopila s samozavestnim
korakom po sobi, prižgala luč in sedla k mizi. Minila je že
polnoč.<p> Še enkrat je nadrobno preudarila vse, kar se je
dogodilo. Mirno je spoznala, da pravzaprav ni vedela in da ni
imela vzroka, zakaj se je razburila zaradi naslova, ki ga je
napisala Strniški. Kljub temu ji je bilo jasno, da je njen
očitek živo zadel Smrekarja; sam se je ujel in izdal, da hodi
krivično pot. Čemu bi ji sicer grozil in se izgovarjal? --
Pretehtavala je, ali naj molči in skrivaj zasleduje spletko, ali
naj komu razodene to, kar je pravzaprav bolj slutila nego jasno
vedela. Najbolj jo je mikalo, da bi povedala Minki in bi
zedinjeni prestrigli niti, če resnično vežejo hudobne naklepe.
Mikalo jo je -- in vendar je oklevala tako dolgo, da se je je
lotila dremavica in je zaspala brez sklepa in načrta.<p> Ko je
drugi dan sedla Alena k obedu, ji je bilo tesno pri srcu. Na
Smrekarja se še ozreti ni upala, dasi jo je on dražil zaradi
glavobola in koledoval o gosposkih boleznih, o mehkih ljudeh in
iztegal ob tem težki roki, kakor bi s kretnjami razkazoval svoje
zdravje.<p> "Tudi na kmetih niso vsi taki," je poskušala
ugovarjati Alena.<p> "Res je," ji je pomagala Smrekarica.
"Štefan, le poglej, koliko ječavcev je samo v naši fari. Vsak
dan kdo pristoka in priberači k nam, ves sušičast in shiran. Ni
vsak tako srečen, kot si ti, tak hrust!"<p> "Jaz bom tudi hrust,
kakor ata, še večji!"<p> Tako se je oglasil Viktorček in splezal
na stol in bi bil zlezel še na mizo ter stopil med krožnike, da
ga ni zadržala Alena.<p> "Tako je! Fant bodi, Viktor, možak, ne
pa cmeravec in kisavec!"<p> Oče se je od srca smejal otroku, ki
je stal na stolu, krilil z rokami in stiskal pesti.<p> Aleno je
to dražilo, da je bilo čelo vse v gubicah, in je nož parkrat
zaškripal na krožniku, ker je jezno pritiskala nanj.<p> "Ne bodi
nedostojen in sedi!" je trdo velela Viktorju, in ker ni takoj
ubogal, je odložila nož ter dečka potegnila ob suknjiču s
stola.<p> Takrat se je ozrla nehote na Smrekarja, njune oči so
se ujele. On je bral v Aleninih očitajoči krik: Slepar! -- ona
je čutila v njegovih ciničen smeh in iz njega zaničljivo porogo:
Kruhek, kruhek!<p> Oba sta oči naglo povesila. Smrekar je prijel
za kozarec in pil, Alena je pogledala Viktorja, ki se je kujal
in užaljen vihal šobico.<p> "Jej," ga je silila mati, "jej, ko
ti ni nič sile. Prav je naredila gospodična! Čemu bi kvaril
stol?"<p> Aleno je sedaj ujezil še Viktor. Nalašč mu ni hotela
prigovarjati, naj j&eacute; in se ne kuja, da bi kljubovala bolj
očetu nego sinu.<p> Po obedu niso posedeli. Smrekar si je
naročil črne kave v pisarno, češ da ima dosti posla, in takoj
odšel.<p> Viktor se je izmuznil, še vedno nergav, v sobo in
jezno gospodaril nad lesenim konjem.<p> "Ah, te večne skrbi!
Ugonobe nas, gospodična!"<p> Tako je omenila Aleni Smrekarica,
ko je spravljala z mize. Alena se je ozrla vanjo. V besedi je
bila resnična skrb, toda Alena ni mogla verjeti, ker ni hotela,
in je sodila njo tako kakor njega.<p> "Hinavska puhlica," je
pomislila, ko je lupila jabolko. Zato je rekla malomarno:<p>
"Skrbi? -- Kdo jih nima?"<p> Smrekarica je čutila želo v
odgovoru.<p> "No, vaše so posebno težke," je odvrnila Smrekarica
pikro in odšla s krožniki.<p> Aleni se je za hip dobro zdelo, da
jo je zbodla. Ali takoj se je kesala in vzela z mize kozarce ter
jih nesla za njo v kuhinjo. Tam je stal pred družinsko mizo
Smrekar in glasno dajal povelja poslom. Ko je vstopila Alena, je
premolknil, jo gospodarski premeril in nato spet nadaljeval.
Aleni se je zdelo, da jo je ta pogled vprašal: Kaj se vtičeš med
nas, ko nočeš biti naša? Zato se je naglo obrnila in odšla.<p>
Popoldne sta se uri pri pouku grozno vlekli. Viktor je bil še
vedno užaljen, Alena pa kaj malo razpoložena za pouk. Čutila je
dobro, da je iskrenost in veselje zlagano, da bi najrajši
prijela dečka za lase in ga kaznovala, samo da bi si oteščala
notranje vznemirjenje. Težko je pričakala konca in se vrlo
zatajevala obe dolgi uri, med katerima ji je kljuvalo v dušo,
kar ji je bil oponesel Smrekar: Kruhek, kruhek! Domislila se je
Minke, ki ji je govorila o delu, o bremenu, ki ne vpraša: ugodno
ali neugodno, priložno ali nepriložno. Zato je sklenila, da jo
takoj obišče in ji vse razodene.<p> Po pouku je vprašala
Viktorja, ali bi šla k ovčkam.<p> "Nak," je rekel Viktor. "Zato,
ker si huda!"<p> Zagrabil je klobuk in ubežal pred njo iz sobe.
Aleni je bilo všeč, da ni deček silil z njo, ali vendar jo je
zabolelo. Čuden stud do te hiše se ji je porajal in krik
prejšnjega večera se je oglasil nenadoma: Stran -- stran
odtod!<p> V tem hipu je tembolj zahrepenela po nekom, da mu pove
in potoži, da ga vpraša za svet.<p> Gnalo jo je iz hiše, kjer so
se dvignili nenadoma strahovi, polni mrkih pogledov, brez
prijaznosti in brez ljubezni. Kakor brez volje, vsa nemirna in
boječa je šla po stopnicah in krenila proti šoli. Bilo ji je, da
bi se razjokala, in ni vedela, ali od jeze ali od žalosti.<p> Ko
je srečala na poti Viktorjeve ovčke, ki jih je gnal pastir s
kravami vred na pašo, so ovce obstale in jo gledale s plašnimi
očmi. Nato so meketaje zbežale za pastirjem.<p> "Tudi ovce se me
ogibajo, tudi te vedo, da nisem in nočem biti Smrekarjeva."<p>
Domišljija se ji je razburjala, čutila je, da ji srce nemirno
utriplje in da ji korak beži, kakor preganjani.<p> Pred njo se
je dvignila bela stena šolskega poslopja, da ni vedela, kdaj.
Siloma je ustavila nogo, da ni vsa zasopla prestopila praga in
povedala Minki, kako se je zgodilo nekaj strašnega.<p> Ko se je
oddihala, da se umiri in uredi misli, so se iz šole usuli dečki.
Dokler jih je gledalo učiteljevo oko, so šli paroma. Potem so se
hitro zaprašili v tek, klobuki so frčali po zraku, torbice
odletavale na plečih in vsa dolina se je smejala z deškimi
glasovi. Tekli so veselo vriskajoč mimo Alene, da se je morala
ustaviti in se umakniti ob poti. In ta deški smeh je ni
razsrdil, kakor klic vesele moči jo je predramil, da se je
zasmejala še ona in kot bi s krepko roko pretrgala polo, na
kateri je bila pisana tožba o strahovih in grozi, se je okrenila
in izginila mimo šole v gozdiču.<p> "Ne, nalašč ji ne povem.
Nisem otrok, ki pribeži k materi, ker se je zbodel v prstek. Ne,
danes že ne. Kaj mi mar!"<p> Pobrala je šibo, ki jo je pustil
pastir sredi steze, in začela udarjati z njo po orumenelem
listju, da se je usipalo z grmov. Brez cilja je hodila po gozdu,
lice ji je rdelo, in preden se je zavedela, je legal mrak na
gozd.<p> Ko se je vsa razigrana bližala Smrekarjevi hiši, jo je
hipoma zopet objel prejšnji strah in stud. Toda nič več ni
klonila pred to temno senco. Zapela je in pevajoč šla po
stopnicah.<p> "Kako bo pri večerji," je pomislila. -- "Kaj mi
mar," je rekla odločno, si popravila lase in šla v obednico.<p>
Viktor se ni več kujal. Takoj ji je splezal v naročje in ji
pravil, kako jo je klical in iskal vseokrog -- in se mu ni
hotela oglasiti.<p> Smrekar je bil dobre volje in takisto ona.
Aleni se je zdelo, da je bil večer tako prijeten kakor še
nikoli.<p> "Prazni strahovi!" se je veselo zasmejala v sobi in
takoj zaspala.<p> XI.<p> Preteklo je nekaj dni. Smrekar ni Alene
nič več poprosil, da bi mu pisala trgovska pisma. Dasi ji je
bilo to pogodu, ji je vendar vzbujalo sumnje in strah. Slišala
je tudi, da je tu in tam prišel Jok k Smrekarju. Toda pred njo
se ni pojavil in nikdar več nista govorila s Smrekarjem drugače
kakor na samem.<p> Kolikokrat si je ponavljala: "Kaj mi mar!"
Ali vselej je čutila, da ji je mar, da jo stvar tem bolj zanima,
čim bolj jo prikrivajo pred njo. Dasi ji ni Smrekar niti z
besedico žugnil, dasi je bil prijazen kot le kaj, se je vendar
zagrizla vanjo radovednost tako globoko, da je po dolgem
razmišljanju sklenila:<p> "S Strniško se snidem! Tam zvem vse.
Pomagati mi mora Minka!"<p> Kakor pozdrav v slovo je sijalo
sonce, ko so se napotile popoldne Alena, Minka in Mara proti
Marevževcu. Previdno jih je izvabila Alena na sprehod, ne da bi
katera le količkaj slutila, kaj so njeni nameni.<p>
"Pozdravljen, sonček, pozdravljen za slovo!" je vzklikala vesela
Mara, snela slamnik in si ga pripela ob pas. "Le obsij me, saj
ni več daleč blato in brozga in megla, ko se zaližemo v sobe
kakor polži. Ah, krasen poklic, kajne, Alena!"<p> "Je res več
bridkosti v njem, kakor sem sanjala v Ljubljani."<p> "Več
bridkosti? Ne več -- sama suha bridkost in nič drugega, puščoba
in dolgčas, da bi ga prodajale na kilometre!"<p> "Jaz se veselim
zime! Ko ob takih dneh delam kakor za stavo in začne pošteno
mesti okrog oken, to je zame užitek. Ko dovršim delo za
Miklavža, imam že drug načrt za zimo."<p> "Ah, Minka, ti in
tvoji načrti!"<p> "Povejte, mene zanimajo!" je prosila Alena.<p>
"Najprej predlagam, da bomo bolj iskrene: tikajmo se!"<p> Vse so
bile s tem predlogom zadovoljne in so si segle v roke.<p> "Torej
suha bratovščina," se je zasmejala Mara in stisnila roko Aleni.
"Toda prvega vaju povabim na punč. Takega vam napravim, da se še
tebi, Minka, otaja zmrzlo srce."<p> "Dobro! Ali ne samo prvega:
Določimo vsak teden čajni večer!"<p> "Izvrstno! Živeli čajni
večeri!"<p> Mara je zamahnila s sončnikom.<p> "Toda vnaprej ti
povem, Minka, da ne bomo puste pri teh večerih. Jaz, recimo, bom
govorila o sami ljubezni in zabavljala na vse tiste, ki so si
izmislili naš imenitno dolgočasni poklic."<p> "Pri večerih bo
vladala republika!"<p> "Čeprav anarhija," se je zasmejala Minka.
"Sedaj pa moj načrt, Alena! Mara ga itak ne bo poslušala."<p>
"Bom ga, toda vem, da bo gorela iz njega požrtvovalna ljubezen
do domovine! Le pridiguj!"<p> "Moj načrt je ta: Za dekleta, ki
so že iz ponavljalne šole, otvorim tečaj za gospodinjstvo."<p>
"Za gospodinjstvo?" sta se zavzeli obe hkrati.<p> "Da, za
gospodinjstvo. Prečitala sem nekaj izvrstnih del, kako skrbe za
izobrazbo ženstva drugod. Zakaj bi pri nas ne?"<p> "Seveda naj
skrbe tudi pri nas! Kdo trdi, da smo zoper izobrazbo - ali da bi
se ubijale me, ko imamo šole že preko grla, no, hvala lepa za
take načrte. In zastonj povrhu! Minka, lepo te prosim, ne
nori!"<p> "Sodim, da to delo ne bo zastonj! Narod bo žel od te
setve!"<p> "Narod, narod, ti in tvoj narod! Brr! Kar začni po
Prešernovo: Gosence kaj na repo varje, kak perdeluje se krompir
nar bolji! Alena, ne pohujšaj se nad socialistom!"<p> "Da bi
mogla biti resnični socialist in pohujšati vse ljudi!" Minki so
se oči od navdušenja svetile. "Poglejta, tu smo pri krasnem
sadovnjaku. Zimska jabolka odtrgavajo. Vidita, ta vrt je delo
moža, ki je bil socialist, preden se je svet tega imena zavedal.
Z rovnico, z nožem in cepiči je hodil od vrta do vrta. In danes
blagoslavlja fara njegov spomin! Da, da blagoslovljeno tvoje
ime, ti revni vaški učitelj!"<p> "Alena, Minka že pridiguje!
Sedaj sva izgubljeni! Poslušaj, sonce, in se ustavi na svoji
poti!"<p> Mara je iztegnila roko proti nebu.<p> "Mara,
strahovito si poredna! Meni se zde Minkine misli izvrstne. Samo
vsaka ni, da bi jih izvajala!"<p> "Tole je misel zame," se je
zasmejala Mara navihanski in pokazala s sončnikom po cesti.<p>
Od daleč so zagledale popotnika v gosposki suknji. Njegova hoja
je bila prožna in mladeniška. Pojav mestne moške obleke je bil v
samotni dolini tak dogodek, da so vse tri umolknile in opazovale
prihajajočega.<p> "Tisti Taljan je, ki kupuje od Strniške," je
prva spregovorila Alena.<p> "Agent," je omenila malomarno Minka,
ki je sicer niso užalile besede Marine, ali je bila vendar
nekoliko potrta, ker ni mogla dati duška čustvom, ki so ji
polnila srce.<p> "Ni Taljan in ni agent! Poglejta,
pozdravlja!"<p> Popotnik je resnično zamahnil s klobukom, kakor
za pozdrav.<p> Zdelo se jim je celo, da se je podvizal, odkar
jih je zagledal.<p> "Tvoja misel ti gre naproti," je ponagajala
Minka Mari, ki je napeto upirala oči v popotnika. Toda Mara je
vzkliknila, preden je Minka dokončala stavek:<p> "Brest!"<p> Vse
tri so obstale.<p> Mara je razpela sončnik in zakrožila z njim
nad glavo.<p> Popotnik je snel vnovič klobuk in zamahnil z njim
v pozdrav.<p> "Brest!" je vzkliknila zopet Mara in tako zardela,
da je takoj opazila Alena. Ali čutila je tudi sama, da ji je v
lice zavalovila kri.<p> "Čeden študent! V nekaj dneh je dovršil
semester."<p> Tako je Bresta hladno obsodila Minka, kateri je
bilo tako očitno navdušenje obeh tovarišic zaradi dijakovega
prihoda sila odveč.<p> Alena in Mara sta se ob Minkini pikri
opazki spogledali. Druga drugi sta brali z obraza, kar bi bili
radi obe zabrisali.<p> "Briga me njegov semester! Nekaj zabave
bo vendarle z njim. Za silo je dober."<p> Tako je skušala
prikriti rdečico Mara.<p> "Sebičnica!" je zamrmrala Minka.<p>
"Ne sodimo," ga je opravičevala Alena. "Bržkone ima vzrok, da se
je vrnil tako hitro z Dunaja."<p> Nato so vse utihnile. Na trdi
cesti so se že čule Brestove stopinje. Vse tri so pridržavale
korake, kakor bi lagodno šetale in bi mu hotele dokazati, da mu
ne gredo naproti.<p> Aleni se je ob prvem Marinem vzkliku, da
prihaja Brest, porodila misel, ki se je dvigala, čezdalje
krepkeje, čim bolj se je krajšala razdalja med njo in
Brestom:<p> "Brest je filozof, Brest je mož -- njemu vse
razodenem, kaj se godi pri Smrekarjevih. On je domačin, pozna
Smrekarja, pozna razmere. Da, samo on! Kakor nalašč, da je
prišel."<p> In želja, ki je bila porojena iz strahu in prerojena
v radovednosti, je zorela v koprnenje, ki v Brestu ni iskalo ne
častilca ne družabnika, ampak samo duše, ki bi ji ob tej stiski
spregovorila pametno besedo.<p> "Klanjam se! Pozdravljene!"<p>
Še nekaj korakov oddaljen je Brest obstal, snel z izbrano
kretnjo klobuk in se priklonil.<p> "Čeden študent, gospod Brest!
Hitro ste dovršili semester!"<p> Mara je nalašč ponovila, kar mu
je očitala prej Minka.<p> "Gospodična Mara, nepoboljšljiva
nagajivka!"<p> Brest ji je segel v roko.<p> "In gospodična
Trpotčeva? Kako vam ugaja, če dovolite, pri nas?"<p> Tudi Aleni
je podal roko in ji vprašujoče pogledal v oči, kakor bi iskal,
ali je slika, kakor jo je nesel s seboj v duši od prvega
srečanja, resnična ali ne.<p> "Pa gospodična socialistka? Kaj
delate?"<p> "Norim, trdi Mara."<p> "To se pravi, da ne hodite po
izvoženem kolovozu -- in o človeku, ki hodi svoja nova pota, so
trdili že klasiki, da nori! Sodba gospodične Mare vam je v
čast!"<p> "Hinavček kavalirski!" mu je požugala Mara. "Povejte,
kaj vas je prignalo tako naglo nazaj. Vam je bilo dolgčas na
Dunaju?"<p> Mara je ob tem prijela tesno Aleno okrog pasu, da je
z dejanjem dokončala, kar ni hotela z besedo. Brest je opazil,
da ga draži Mara z Aleno, pa se je potajil.<p> "Naloga,
gospodične, naloga! Saj veste, da sem že o počitnicah delal - in
da mi je treba od lakote do kruha. Teče peto leto. Tovariš mi je
priskrbel virov -- in zato sem jo pobral takoj z zabojem knjig
proti domu. Letos upam, da dovršim. -- Ali oprostite, da vas
zadržujem. Kam ste namenjene?"<p> "Do Marevževca, da si ogledam
okolico, dokler je še kaj vremena," mu je pojasnjevala Alena.<p>
"Do Marevževca? Potem se oglasite pri Strniški. Smrekar in Jok
barantata, da se razlega skoz okna na cesto. In iz buteljk pijo,
da od mize teče."<p> "Kaj ni Strniška dobila pisma?" je vprašala
Alena tako naglo in razmišljeno, da bi se bila skoraj ugriznila
v ustnico.<p> "Pisma? Ne razumem, gospica? To je najbrž domača
politika!"<p> "O, nič ni. Z Minko sva se nekaj menili o tej
stvari."<p> Minka se je ozrla v Aleno, ki ni vzdržala pogleda,
in je silila:<p> "Pojdimo, dokler je sonce!"<p> "Na svidenje!"
je zaklical Brest in odšel po cesti.<p> Učiteljice so se vrnile,
preden so prišle do Marevževca, in tudi Strniške niso
obiskale.<p> Ko so se poslovile pred šolo, so bile vesele, da so
se razšle, ker so vse občutile z nerazumljivo slutnjo, da se je
mednje dvignilo nekaj kakor črna, žugajoča senca.<p> XII.<p>
Brest je povedal po pravici, da sta Jok in Smrekar barantala pri
Strniški.<p> Ko je Smrekar z mešetarjevo pomočjo prestregel
pismo lesnega trgovca iz Trsta, je kljub prvemu, nenadnemu
sklepu dolgo omahoval, preden se je odločil. Alenina obsodba, ko
mu je, tresoč se od studa in ogorčenja, rekla v lice "slepar",
ga je morila in mučila, da je dosti ur preležal na postelji in
bedeč z zaprtimi očmi pretuhtaval v nemirnih nočeh, kaj bi
ukrenil. Tudi zlagane brzojavke na trgovca v Trstu se ni upal
odposlati. Skoraj se je že odločil, da počaka na preži in
takrat, ko bi prišel Taljan, poseže vmes ter  ali kupi sam ali
tujcu tako podraži, da se ne bo upal zlepa več v te kraje po
kupčiji.<p> Ko pa ni bilo nekaj dni nikogar iz Trsta in ko je
prišel Jok ter mu povedal, da se Strniška silno togoti na vse
trgovce, češ, sami sleparji so, se je odločil v trenutku, poslal
Joka na drugo pošto z zlagano brzojavko in se pripravil na
kupčijo.<p> Dasi je imel dokaj gotovine doma, si je izposodil še
nekaj tisočakov, nabil z bankovci listnico kakor blazino, spisal
kupno pogodbo, v kateri je navedel natančno vse parcele in
previdno izpustil samo ceno za gozde.<p> Nato je poslal Joka, da
naj mu gre pripravljat in mečit Strniško, sam je pa napregel in
se peljal s kolesljem na Staniško vas, da bi se vrnil potem
kakor slučajno mimo Marevževca.<p> Jok si je pri Plankarju
pomiril vest in namočil jezik z najboljšo slivovko, preden se je
napotil k Strniški.<p> "Dober dan Bog daj, gospodinja!"<p>
Strniška je sipala kokošim zrnje, ko jo je Jok pozdravil. Ker ga
je poznala po glasu, ni niti glave dvignila; odgovorila je
nejevoljno "Bog ga daj" in sipala zrnje iz peharja ter se
pogovarjala s kurami: "Ciba, ciba, čopa, koconoga..."<p> Jok je
sedel na tnalo, se odkril in si otiral z veliko ruto pot s čela.
Za hrbtom ji je pomežikaval in zbiral misli. Ko je Strniška
vrgla zadnjo pest, se je obrnila proti vratom, ne da bi se kaj
zmenila za Joka.<p> "Mati, ali še ni bilo Taljana po les?"<p>
Strniška se je ustavila pred pragom.<p> "Jok, ne draži me; sicer
odklenem psa z verige in ga naščujem nate. Tebi nič mar
Taljan!"<p> Nato je šla v hišo.<p> Jok se je odhrkal in momljal
jezne kletvine. Še je posedel na tnalu, pobral nekaj iveri, ki
so ležale naokrog, jih drobil med prsti in metal drobce proti
psu, ki je napenjal verigo in lajal v me šetarja.<p> "Kako bi ji
do živega! Zakaj kakor sršen je danes!"<p> Mešetar je nekajkrat
zagrabil po iverih, kakor bi iskal v njih ugodne misli, potem se
je opogumil in šel v hišo.<p> "Mati, poslušajte pameten svet, ne
bo vam žal."<p> Strniška je luščila natiški fižol in metala
prazne stroke na tla.<p> Nič mu ni odgovorila. Joka to ni nič
zbegalo in je takoj prisedel k mizi ter začel:<p> "Po pravici
povedano, sam sveti Duh vam je vlil tako pamet, da niste prodali
Smrekarju za ceno, kakor vam je oni dan ponujal. Jaz sem seveda
mešetil -- saj veste -- kruh je kruh, ni potica, za lačnega je
tudi tak dober, in vendar ste dobro čutili, ko sem vas dvakrat
sunil pod mizo: Nikar ne daj!"<p> "Nič me nisi sunil."<p>
Strniška je jezno vrgla izluščeni strok na tla.<p> "Sem, za
resnico, da sem vas. Ali čutili niste. Zato vam danes tole
razodenem, ko sva sama." -- Jok se je ogledal po hiši in okrenil
glavo proti oknu, da je videl še na cesto. -- "Ko sva sama, vam
rečem: Prodajte Smrekarju, ampak pet tisoč več mora dati. Mora!
Tako je po pravici za oba. On bo nekaj zaslužil, vi pošteno
prodali!"<p> "Pet tisoč," je ponovila Strniška mečje in
pogledala Joka.<p> "Pet! Toda za Boga vas prosim, ne črhnite o
tem besede. Smrekar bi zdivjal, ko bi zvedel, da sem mu jaz
podražil."<p> "Pet jih ne primakne, poznam ga!"<p> "Se bo krčil,
to je istina. Nič ne marajte! Žugajte mu s Taljani, in primakne
vam. Dasi ne bo žel kdovekaj pri kupčiji, toda čast, čast - in
kredit. Je tudi nekaj vreden! Torej jutri bi ga pripeljal, če
vam je prav."<p> "Kakor hočeš. Ne silim te ne in te ne
prosim."<p> "To se zna, da ne! Saj vam ne poje boben pred hišo,
kakor revežu. Jutri potemtakem se dogovorimo."<p> Jok je vstal
in stopil bliže do Strniške, zamižal na bolno oko ter šepetaje
moledoval:<p> "Če ga tako privijete, ne pozabite name. Stotaček
se mi spodobi, je zaslužen, prav res, kajne, Strniška?"<p>
"Potlej bova govorila, nič ne obetam naprej."<p> "Seveda potlej!
Stotak, kajne? Pa zbogom, pozdravljeni!" Med durmi je še enkrat
obstal in se obrnil ter s prstom na ustnicah ponovil:<p> "Ne
črhnite!"<p> Jok ni šel daleč od Marevževca. Kakor hitro je bil
na samem, je zlezel v grm, legel na listje, otipal čutaro v žepu
in pil.<p> "Laže mi je! Smrekar ne odneha, vem, da ne, Strniška
tudi ne. Obema sem navil uro, sebi pa olajšal vest."<p> Iz žepa
je potegnil listnico in pogledal pismo, na katerem je bil naslov
napisan od Alene. Pismo je bilo hudo posvaljkano in zamazano.
Ogledoval je znamko, ki je imela samo pol kolesa poštnega
pečata.<p> "Kako je slepar vse previdno ukrenil. Staro znamko,
aha, in pisal tega tudi ni sam in ona tudi ne. Poznam njegove
kljuke. - Kdo je neki pisal? -- Pa ne tista punca, ki jo je
dobil v hišo? -- Hudir je tudi to potegnil vmes!"<p> Na cesti je
zaropotal koleselj.<p> Jok je naglo spravil pismo in zlezel izza
grma. Poznal je voz po glasu.<p> Ko je Smrekar zagledal Joka, je
takoj ustavil.<p> "Kako je?"<p> "Je že naša! Mehka kakor medna
hruška! Kar pojdiva. Za jutri sem te napovedal, Štefan, ali
opraviva še danes."<p> Smrekar je vesel udaril po konju, ki je
zbežal, da je zanašalo zadnji konec voza.<p> "Toda povem ti,
Štefan, da se bo ženska dobro krčila."<p> "Koliko, sodiš, bo
vzkočila?"<p> "Pet bank po tisoč!"<p> Štefan je nehote potegnil
za vajeti, da je konj obstal v diru.<p> "Pet! Ne dam toliko!"<p>
"Pa pusti! Meni vseeno. Ali tega vražjega pisma ne bom več
prenašal s seboj. Kakor bi mi živ ogenj sedel v malhi. Še danes
ga ji dam."<p> Smrekar je utihnil in se ugriznil v jezik.
Namesto Joka je tepel konja.<p> "Morda jo pritisneva kaj
malega," je Jok povzel besedo. "Ali samo kaj malega. -- Sicer pa
že še zaslužiš; saj ni treba, da bi se ti zavalil dobiček kar z
vozom."<p> Ker Štefan še ni nič odgovoril, je molčal tudi Jok,
dokler nista obstala pred Strniško.<p> Mešetar je zlezel s
koleslja, Smrekar je sedel na njem in malomarno kadil smotko.<p>
"Mati, ko bi danes naredili. Vidite, Smrekarja sem srečal! Da ne
bo še ene poti!"<p> "Bomo videli," je rekla Strniška in začela
pospravljati stroke v košaro.<p> Štefan je privezal konja za
okrižje okna in šel v hišo.<p> "Strniška, danes sem dobre volje,
pogodiva se," je začel Smrekar prijazno.<p> "Pet tisoč pridala,
potem naj bo v božjem imenu!"<p> "Pet tisoč," se je zasmejal po
sili Smrekar. "No, no, saj tudi šale razumemo."<p> "Nič, ne boš
me ne! Kakor pribito! Pet, če ne, kar sedi na voz in poženi!"<p>
Strniška je udarila ob mizo, da se ji je izmaknil iz levice
vogal predpasnika ter se je stročje usulo po tleh.<p> "Berače in
bajtarje le pestini, mene ne boš. Če segnije ves les na mestu,
ne bom lačna do smrti. Ne bom! Da veš!"<p> Strniška je pobirala
stročje v predpasnik in ga huda odnesla iz hiše.<p> "Jok, pod
sedežem na koleslju je vino in cvrtje. Prinesi!"<p> Ko se je
Strniška vrnila, so že stale steklenice na mizi in rumeno cvrtje
je gledalo iz belega papirja.<p> "Prigriznimo, Strniška! In v
miru se pogovorimo! Na dobro zdravje!"<p> Smrekar je natočil v
čaše sladke in močne starine.<p> "Da bi me napojil, kajne?"<p> A
vendar je Strniška prijela kozarec in krepko potegnila.<p>
"Mati, to je vino za staro kri! Le brez skrbi ga srknite!"<p>
Strniška si je otrla ustnice s predpasnikom in sedla k mizi.
Začela je prigrizavati cvrtje, ki ji je teknilo, ker si sama iz
gole skoposti ni zlepa privoščila kaj boljšega. Smrekar je
pridno pil in pridno točil Strniški ter jo silil z vinom. O
kupčiji ni govoril, dokler ni opazil, da so se stari ženici
posvetile oči in ji je stopila kri v glavo.<p> "Torej, Strniška,
sedaj naredimo."<p> Na mizo je vrgel debelo listnico, jo odprl
in skladal iz nje bankovce po mizi.<p> "Takoj denar! Poglejte!
Ne kupujem kakor kak pritepen tujec, ki mnogo ponuja, potem ga
pa lovi za denar bogve kje!"<p> Začela se je barantija; Jok je
privabil v hišo še nekaj sosedov, ki so s Strniško vred
poželjivo gledali razsuti denar na mizi, pili in začeli
prigovarjati, dokler ni Jok prijel Strniške za roko, jo vlekel k
Štefanu in udaril po roki: "Bog daj srečo!" -- udaril še po
Smrekarjevi in ju sklenil.<p> Strniška je bila od vina v dobri
volji; sosedje so ji prigovarjali, da je željno obračala oči na
denar -- končno je le udarila in odjenjala tisočak. Ko so se
poslovili, je potegnil na dvorišču Smrekar Joka za rokav, da sta
šla še v hišo.<p> "Mati, še tole: Tistemu Taljanu sporočite, da
je les prodan. Ni treba, da bi še sitnaril tod!"<p> "Kar vidva
naredita v mojem imenu!"<p> Strniška je pretipavala bankovce in
se ni ganila od mize.<p> "Bova!"<p> Ko sta sedela na vozu, je
Smrekar sunil s komolcem Joka.<p> "Si slišal?"<p> "Sem!"<p> "Za
pričo si, da je ona brzojavila!"<p> "Dva dni prej, hahaha!"<p>
Zakrohotal se je kakor razbojnik.<p> "Tiho, norec pijanski!
Pomni: Če bi bile kdaj sitnosti zavoljo tega, si odgovoren samo
ti! Seveda ne zastonj!"<p> "Jaz, jaz in tista vaša deklina, ki
je pisala!"<p> In spet se je gromski zasmejal.<p> Nato sta
umolknila.<p> Po polju se je razlegalo drdranje koleslja in
šviganje biča v tihi jesenski večer.<p> XIII.<p> "Oho, moška je
ta! Ali ste šli na uro gledat?"<p> Tako je pozdravil Bresta
Smrekar, ki se je po večerji vrnil iz Strniškinih gozdov in
stopil v obednico.<p> Bresta tak pozdrav ni kar nič zbodel.
Vstal je, se poklonil Smrekarju in mu segel v roko.<p>
"Pozdravljeni!" je rekel Štefan in mu stisnil roko.<p>
"Počakajte, da se umijem. Nocoj ga usekava!"<p> Nato je obesil
od dežja izprani klobuk na kljuko in slekel zelenkasti suknjič,
ki je bil ves lisast od smolnih madežev.<p> Žena mu je pomagala,
Viktor je stopil predenj in ga vprašal:<p> "Ata, si kaj
prinesel?"<p> "N&aacute;," se je zasmejal Smrekar in pobožal s
smolnatimi rokami sina po obeh licih.<p> Viktorju niso ugajale
raskave in klejaste dlani očetove. Zato je z obema rokama prijel
očeta za pestmi, da bi se rešil. Oče ga je pa dvignil kvišku
prav pod strop ter ga podržal v višavi.<p> "Otrok, zapomni! Več
oče ne more prinesti sinu, kakor če mu prinese takele trudne in
delovne roke. Zapomni si!"<p> Viktor je iztegnil roke po
očetovih brkih, jih krepko prijel in ga poljubil.<p> "Tako je
prav," je rekel oče in postavil fanta na tla.<p> Glas mu je bil
mehak in se je skoraj tresel.<p> "Gospodična," je spregovoril po
kratkem molku Brest, ki je sedel sam z Aleno pri mizi.
Smrekarica je šla po večerjo, Viktor se je prijel očetove roke
in skakal za njim iz obednice.<p> "Gospodična, tak prizor gane,
tako gane, da bi bil sedaj najrajši v samoti kje in bi
sanjaril."<p> "Tudi mene! Ali drugod bi me morda bolj kakor
tukaj."<p> "Tako? Zakaj?" je vprašal Brest zategnjeno.<p> "Ah,
ta Smrekar!"<p> Alena je obrnila glavo proti steni, jo podprla z
dlanjo, da je zakrila lice pred Brestom, ki je videl samo njene
lepe lase, na katere je plula luč izpod stropa.<p> "Gospodična
Alena, kaj vam je! Iz vaše besede zveni bolest!"<p> "Če zveni,
ni zlagana!"<p> Alena je še vedno upirala pogled v steno.<p>
"Gospodična, če mi zaupate, morda bi vam -."<p> Brest je iskal
primernega izraza.<p> Alena se je naglo okrenila in mu pogledala
v oči.<p> Vprašanje, želja, tiha skrb -- vse je bilo v
pogledu.<p> Brest je položil svojo roko na njeno, ki je mirno
počivala na mizi. Alena je ni umaknila.<p> "Gospodična, dijak
sem, akademik, pri svoji časti, zaupajte mi, kar vas tare."<p>
Alena ga je motrila s pogledom in molčala. Na čelu so se ji
zarisale gubice, živci okrog ustnic so trepetali.<p> "Ali ste
mož?"<p> Kakor bi odsekal, je Alena pretrgala molk in mu
zastavila vprašanje.<p> "Gospodična!" je vzkliknil Brest in se
zravnal na sedežu.<p> "Dobro. O priliki!"<p> Brest je hotel
spregovoriti. Toda ni utegnil in je stisnil samo njeno roko, ker
je vstopil Viktor. V vsaki roki je nesel krono, kateri mu je dal
oče, ker mu iz gozda ni mogel ničesar prinesti.<p> Za Viktorjem
je prišel Smrekar in sedel za mizo, kamor mu je žena takoj
postavila večerjo.<p> "Aha," se je razveselil, ko je zasadil
vilice v kos koštruna. "Življenje je delo in delo je
zdravje!"<p> "Čestitam, gospod Smrekar! Tako življenje in delo
in zdravje je zaklad - in ta zaklad vam rodi bogate obresti."<p>
"Bogate? No, ne rečem, da je brez obresti vse to. Toda o bogatih
obrestih naj govore drugi, ne jaz."<p> "Seveda, nihče vam jih ne
šteje; ali temu ne boste oporekali, gospod Smrekar, da je
dandanes učenost najslabše plačana."<p> Smrekar se je glasno
zasmejal, položil vilice in nož na krožnik in se naslonil na
stol.<p> "Učenost najslabše plačana! Ha-ha! Še predobro;
predobro, gospod Brest!"<p> "Ugovarjam!"<p> Ivan se je
razgreval, Smrekar je jedel s slastjo in zdaj pa zdaj pogledal
izpod čela na dijaka, ki je razlagal.<p> "Ugovarjam, odločno
ugovarjam! Poglejte po deželi: Kdo živi najbolje? Krčmarji in
trgovci. Poglejte v mestu. Kdo se tam košati in zida vile in se
vozi z avtomobili? Kdo, če ne trgovci, podjetniki, veleobrtniki.
In kaj je z učenostjo takih mož? Ljudsko šolo imajo za seboj, le
kaj malega več. Kaj pa učeni stanovi? Poglejte učiteljstvo po
deželi!<p> Ali ni zidarski polir, ki je pred kra tkim še mešal
malto, baron v primeri z njimi? Poglejte profesorje in uradnike
po mestih! Vsak vinar desetkrat obrne, preden ga izda, sicer ga
pestinijo krojači in šivilje. Kdor ni tako srečen, da priženi
težko doto -- Bog se ga usmili! Ali ni tako, gospod Smrekar?"<p>
Štefan si je otrl brke in jih nasukal. Alena je z žarečimi očmi
gledala Bresta in mu pritrjevala.<p> "Prav imate, da branite in
se poganjate za svoj stan. Toda to-le preudarite: Zakaj vidite
samo naš denar, ne vidite pa našega dela? Učenost -- kajpada; ne
veste, da ima ta pol leta počitnice? In mi? Kdaj imamo mi
počitnice? Kdaj se mi oddahnemo? Noč in dan, ven in ven: -- delo
-- delo -- in zopet skrb in delo! Ko bi jaz samo kmetoval, bi
živeli, ne rečem; toda presneto bi nam bili kosi kruha tenko
rezani. Zato naj vsak stan skrbi, da si ujame še postrani kaj
kruha. Počitnice so potuha!"<p> Brest se je ironično nasmehnil
in segel po kozarcu.<p> Alena je vneto odgovorila:<p> "Gospod
Smrekar, ko bi vas postavil pred šolske klopi samo pol leta, bi
drugače govorili. Sicer ste pa, brez zamere, zelo čudnih
nazorov. Če učitelji ne delamo drugega kot učimo, vam ni prav.
Minka na primer dela tudi izven šole zelo mnogo; vam tudi ni
prav. Torej, kako?"<p> Smrekarju so se oči zabliskale ob imenu
Minka. Zadnji košček večerje je pustil na krožniku, na katerega
je vrgel rožljaje nož in vilice, zmečkal prtič in ga položil na
mizo tako, da je zaeno udaril s pestjo predse.<p> "Gospodična,
to vam kratko in malo prepovem! O delovanju Minke molčite, zakaj
o tem bodo govorili drugi! Ali ste slišali!"<p> "Štefan, nikar!"
je mirila rahlo žena, ki je jemala krožnik izpred njega.<p> "Me
res jezi," je ponovil Smrekar in se še enkrat otrl okrog
ustnic.<p> Alena je dvignila glavo, nagubala čelo in se nagnila
naprej, da bi se spustila v odločno pravdo s Smrekarjem. Toda
pod mizo je začutila rahel opomin Brestove noge, ki jo je
prosil, naj se zataji, in zaeno je dvignil čašo in trčil čez
mizo s Smrekarjem.<p> "Tako je prav! Vsak naj brani svoj stan in
poklic! To je stanovska zavest! Na zdravje, gospodična!"<p>
Aleni ni bilo všeč, da jo je Brest prekinil in da ji ni hotel na
pomoč. Jezna in razburjena je trčila, da je pljusknilo vino čez
rob kozarca.<p> Smrekar je ob tem že dvignil čašo in izpil v
dušku, kljub temu je opazil Alenino razburjenost.<p> "Gospod
Ivan, naša gospodična," tu je zakašljal, ker ga je beseda "naša"
zbodla. Zato je povzel še enkrat. "Gospodična Ale na je vihrava,
da je kaj. Kakor majhen lonček, za vsak nič vzkipi. Da boste
vedeli, zakaj se je sedaj ujezila. -"<p> "Za stanovsko zavest,"
ga je prekinila Alena osorno. Brest jo je miril, mahljaje z
desnico.<p> "Pripovedujte, gospod Smrekar!"<p> "Stvar je tale.
Od Strniške sem kupil gozde; kupoval sem že dolgo in se nisva
mogla zediniti. Ženska je skopa, kar se da. In slišite, v to
kupčijo se je vtaknila Minka in mešetarila za nekega Taljana.<p>
Ali ni to nesramno? Morda bi bil dal tujec kak stotak več. Toda
jaz sem ji pri tej priči naštel denar, Taljana bi čakala in
lovila kdove kako dolgo. Menda me po pravici raztogoti tako
delovanje tiste učiteljice, ki jo plačujejo naši davki.
Preneumno! Za to jo še izplačam!"<p> "Minka se ni vtikala vmes.
Strniška jo je prosila. Jaz bi ji bila tudi ustregla! Zakaj neki
ne?"<p> "Potrpite, gospodična Alena! Jaz bi takole razsodil:
Strniška je imela prav, Minka prav, gospod Smrekar, vi tudi
prav! In Minke ne boste zato nič izplačevali -- kajne, saj je
sedaj stvar v redu!"<p> Ker se je Viktor ob tem razgovoru zelo
slabo zabaval, je pričel dremati. Zato ga je Alena predramila in
ga spremila spat.<p> Ko se je vrnila, so stale na mizi buteljke
in Smrekar se ni več jezil, Brest ga je ob Alenini odsotnosti
pomiril z donečo frazo in s praznimi dovtipi.<p> Ko je prisedla
še Smrekarica, se je pričela ob vinu zabava, katere vajeti je
krepko vodil Ivan, dokler niso vsi razgreti popol noma pozabili
stanovske zavesti in se veseli poslovili.<p> "Posveti po
stopnicah," je velel Smrekar ženi in se oprostil, da je truden,
ter šel takoj spat.<p> Alena je spremila Bresta s Smrekarico
vred do vežnih vrat. Ko so jih odprli, se je vlila mesečina v
vežo, tista tiha in sanjava jesenska mesečina.<p> "Kako krasen
večer!" je vzkliknila Alena in stopila iz veže. "Nocoj bi bil
sprehod! Sama pesem!"<p> "Pojdite, gospodična! Gospod Brest vas
gotovo rad spremi!"<p> "Prosim!" se je poklonil Ivan Aleni.<p>
Alena se je ozrla na gospodinjo, ki je stala na pragu.<p>
"Gospa, samo majčkeno grem, samo do šole!"<p> "Lahko noč! Veža
bo odklenjena."<p> Ko se je Smrekarica obrnila na pragu, je
Aleni vztrepetalo srce in v hipu je občutila, da jo je vleklo za
njo. Toda luč je že izginila in ona je stala sama z Brestom, vsa
oblita z mesečino.<p> "Pojdiva!" je spregovorila in stekla pred
Brestom z dvorišča, da je šumelo žolto listje, ki ga je nastlala
lipa po pesku.<p> "Štefan," je ogovorila Smrekarica moža, ki je
že ležal, ko je stopila v spalnico.<p> "Alena je šla z Brestom
na sprehod. Naj gre, kaj praviš?"<p> "Na sprehod? Neumnost si
naredila!"<p> "Zakaj?"<p> "Slamo in ogenj tiščiš skupaj.
Ženska!"<p> "I, kaj bi ne bil to lep parček. Kakor nalašč!"<p>
"Lep, lep -! Od lepote še ni bil nihče sit. Če je ta fant kljub
učenosti tako nespameten, da se zagleda v lepo -- in prazno
žensko, potem je najbolje, da vse šole zapro. Najbolje, da veš.
Sicer me pa pusti.<p> Jaz že spim."<p> Zaobrnil je glavo, si
pritegnil odejo okrog vratu in zamižal.<p> Alena je hodila tako
naglo, da jo je Brest komaj dohajal. Glasno se je smejala in
nalašč bredla tam, kjer je bilo največ listja na poti, da je
glasno šumelo. Celo zapela je. Prišla sta skoraj do šole, ne da
bi se kaj pogovarjala. Tamkaj je Alena obstala.<p> "Kajne, kako
sem otročja, gospod Brest?"<p> "Zakaj otročja? Veseli ste,
recimo, naravni! Ali bi se vedli ob tej mladosti kakor siva
starka? Ali naj bi iztegali bolno roke proti mesecu, ko kipi v
vas življenje! Na hvalo, da se morete oddahniti. Današnja družba
res zahteva, da je človek zapet do vra tu, ne, do ušes, in sodi,
da imamo jezike samo za to, da utajimo, kar imamo v srcu."<p>
"Ali ste vi pristaš ženske emancipacije?"<p> "Ne samo ženske,
vsake!"<p> "Toda nocoj se pred Smrekarjem niste emancipirali.
Glede Minke, namreč."<p> "Družba je trinog."<p> Alena je
pomolčala in zrla v Bresta. V mesečini so bile njene oči,
zasenčene z obrvmi in dolgimi vejicami, kakor tihe, hrepeneče
sanje.<p> "Jaz se vrnem. Ali me spremite tudi nazaj?"<p> "Če le
dovolite!"<p> Obrnila sta se in prehodila nekaj pota molče.
Brest je čutil, da valovi v njem srce, hladni razum se je umikal
čustvom.<p> "Gospodična, pri večerji ste vprašali, ali sem mož!
Morda mi razodenete sedaj, kar vas teži pri Smrekarjevih."<p>
Alena se je nenadoma spet ustavila in ga motrila.<p> Nato je
spregovorila rezko, s trdim poudarkom:<p> "Smrekar je
slepar!"<p> Brest se je prestrašil, da je Alena zapazila
spremembo na njegovem licu.<p> "Gospodična," je rekel slovesno,
z nizkim glasom, iz katerega je donel ugovor.<p> "Gospodična, vi
ste krivični!"<p> "Dokažem!"<p> Nato se je obrnila in začela
gredoč ognjevito in razburjeno pripovedovati Brestu, kar se je
zgodilo zadnje dni. Ko je dokončala, se je ustavila na poti,
stopila pred Bresta in še vsa drhteča od jeze vprašala:<p> "Ali
se sedaj še upate ponoviti, da sem krivična?"<p> Iz oči so ji
sršeli plameni, glavo je dvignila in roke so se ji krčile v
pesti, kakor bi se nekam oprijemala, da bi zakrila drhtenje.<p>
Brest jo je že potoma opazoval in jo občudoval, ko je
pripovedovala, ne da bi se le enkrat ozrla vanj. Čutil je, kako
so ji be sede vrele iz dna srca, kako so hrepeneče čakale
trenutka in iskale duše, kateri bi se mogle razodeti. V tem hipu
ni bila več mlada in lepa deklica.<p> Nenadoma se je dvignila
pred njim kakor močna žena, ob katero je prvič udarilo življenje
in jo poklicalo iz sanj.<p> "Gospodična Alena, vi niste krivični
Smrekarju!"<p> Glas se je tresel tudi njemu.<p> "In kaj naj
storim?"<p> "Vaša vest je čista, vaša roka ni omadeževana --
torej molčite in se ne menite za to."<p> Alena je vzdihnila,
kakor bi se ji težka teža odvalila od srca.<p> "Gospod Brest,
laže mi je. Morda sem se resnično preveč in po nepotrebnem
razvnemala. Dobro, molčim. Toda, prosim vas, ko nimam nikogar,
ako bi bilo treba, ali vam smem zaupati?"<p> To vprašanje je
bilo tako mehko, tako zaupanja polno, da se Brest ni mogel
zmagati. Z obema rokama je segel po njenih rokah, jih pritisnil
k ustnicam in jih poljubil.<p> "Hvala vam!"<p> Nato mu jih je
naglo umaknila in zbežala na dvorišče. Brest je slišal, ko so se
zaprla vežna vrata in je zacvilila ključavnica. In še se ni
ganil z mesta. Milijoni zvezd so veselo pluli nad njim v
prostranost.<p> XIV.<p> Kakor je učiteljica Mara obljubila, tako
je ukrenila; za nedeljo je povabila Minko in Aleno na punč. Ko
sta obe drage volje obljubili in so si že podale roke, je Mara
naglo pripomnila, kakor bi si bila vprav domislila:<p> "Kaj
sodita, ko bi povabila na čajni večer tudi Bresta. Saj je revež.
Doma tiči in študira; kaj mu more postreči mati, ko je vsa
nevedna in nebogljena."<p> "Odloči sama! Ti vabiš, torej si
gospodar!"<p> Tako je sodila Minka, kateri bi bil ljubši večer
brez Bresta.<p> "Saj je res revček, le povabi ga!" je hitro
dostavila Alena.<p> "Velja! Na svidenje!"<p> Alena je odšla
proti Smrekarju, Minka se je napotila v vas, Mara je pa obstala
pred šolo in zrla za Aleno, ki je pela arijo iz Trubadurja.<p>
"Punca, trubaduriš!"<p> Mrzel veter je zavel okrog vogala, da se
je zavila tesno v šal, se naglo obrnila in odšla v sobo.<p>
Dolgo se je zibala na gugalniku, pokadila dokaj cigaret in še
vedno ji je zvenela na uho Alenina nagla prošnja: le povabi ga
-- in njena trubadurska pesem.<p> "Nekaj snujeta in kujeta ta
dva," je po dolgem razmišljanju razsodila Mara in vrgla ogorek
cigarete v peč.<p> Alena od onega večera ni več videla Bresta.
Često jo je mučil dvom, je li prav naredila, da mu je zaupala.
Včasih je čutila, da bi jo bilo sram, ko bi stopil prednjo in bi
ne mogla zakriti rdečice. Včasih se ji je zahotelo po njem in
vsa vesela je bila, če je kdo pri mizi omenil dijaka. Zato se je
zelo veselila večera pri Mari, da bi mogla mirno presoditi, ali
je njen dvom upravičen ali je utemeljeno njeno veselje.<p> Pust
dan je bila tista novembrska nedelja. Na nebu ni bilo oblakov,
ki se poleti kopičijo in dvigajo kakor gorovja. Z dolgočasno,
sivo kopreno, ki se ni ganila in je tiho visela do vrhov nizkih
gričev, je bilo zavešeno nebo, vse mrtvo in trudno. Kljub
brezvetrju so odpadali redki listi z drevja in se v vrtincih
sukljali na tla. Ljudje so trdili, da že diši po snegu in so
prerokovali hudo zimo.<p> "Že luč!" sta se začudili Alena in
Minka, ko sta hkrati vstopili.<p> "Saj je tema v tej sibirski
puščavi. Sedita!"<p> "In zakurila je! Poglej, Minka!"<p> Alena
je stopila k peči in si grela roke.<p> "Da bi zmrzovale, kaj še!
Saj je že itak naše življenje tako mrzlo -- brr -."<p> Nato je
vzela iz omare steklenico vina in nalila v kozarce.<p> "Oho," se
je začudila Minka. "To ni samo čajni večer!"<p> "Najprej pijmo
pošteno bratovščino! Na zdravje, socialist! Servus,
Alenčica!"<p> Veselo so zadonele čaše. Mara je nagnila in
izpraznila.<p> "Eks, dekleta!"<p> Minka in Alena sta se
obotavljali.<p> "Izpijta, da bo kaj ognja v žilah!"<p> Ko sta
izpili, so zapečatile bratovščino s poljubi in sedle okrog
mize.<p> "Ali si Bresta povabila?"<p> "Sem. Nič se ne boj,
Alena; tvoj fant gotovo pride!"<p> "Mara!"<p> Alena jo je osorno
pogledala, Mara se je pa navihanski zasmejala in jo pogledala
izza cigarete.<p> "Alena, le navadi se Mare, tega nagajivčka
nepoboljšljivega!"<p> Mara je puhnila oblak dima proti
stropu.<p> "Nič se ne jezi, Alena! Kaj ne bi bila to dostojna
partija?"<p> Alena je bila nekoliko v zadregi, ali je vendar
naglo odgovorila.<p> "Ako ti je tako všeč, vzemi ga, če te mara
-- seveda! Boš milostna gospa profesorjeva!"<p> Ob tem se ji je
globoko priklonila.<p> "Profesorja bi že vzela, nič ne rečem.
Toda jaz hočem tudi fanta - fanta! Razumeš!"<p> "Kaj Brest
ni?"<p> "Mm," se je namrdnila Mara. "Zame je vse pregladek, vse
preveč -- kako bi rekla -- na vse plati. Fant po mojem okusu
mora priti kot vihar, da te kar odnese s seboj, kakor rožico za
klobukom. Tak bo moj!"<p> "Če bo! Čestitam, rožica za klobukom!
Daj mi cigareto!"<p> "Mara, vso mi boš pohujšala," je
spregovorila Minka, ko je Alena segla po cigareti. "Toda o
Brestu si precej mojih misli!"<p> "Vendar enkrat!" se je
zasmejala Mara.<p> "Sem rekla: precej. Za moj okus je Brest kot
inteligenten mladenič premalo -- revolucionar."<p> "Bravo,
Minka! Izvrstno! Če si ti socialist, tedaj mora biti mož
stopnico više od tebe -- torej revolucionar!"<p> Tedaj je
potrkalo na vrata.<p> "Brest," je spregovorila Mara šepetaje,
potem glasno velela "noter" in mu šla do vrat naproti.<p> Brest
je vstopil, eleganten, ljubezniv, ter pozdravljal in se kretal
kakor v salonu.<p> "Tukajle, prosim!"<p> Mara mu je ponudila
stol ob Aleni.<p> "K Alenčici, prelepi kraljici ogrski!"<p>
"Žal, da nisem Matjaž, gospodična!"<p> Brest se je dvorljivo
priklonil Aleni.<p> "Gotovo ste kaj zanimivega razgovarjale.
Žal, če sem vas zmotil."<p> Alena je bila nekoliko zmedena
zaradi vprašanja in je odgovorila malomarno.<p> "Nič posebnega,
gospod profesor!"<p> "Pač," se je oglasila hitro Mara, ki je
točila Brestu.<p> "Pomislite, zadnja beseda našega razgovora je
bila: revolucionar!"<p> "Tako! Zelo zanimivo! Prepričan sem, da
jo je izgovorila gospodična Minka!"<p> "Da, jaz sem izrekla to
besedo! Mislim namreč, da je v naši moški inteligenci premalo
tega duha. Toda prosim, da me prav razumete! Ne mislim na krvave
bombe, ampak krvi, valujoče krvi za splošno delo, za socialno
delo, za narod sploh -- pogrešam tam, kjer bi morala biti."<p>
"Gospodična Minka, jaz sem že ponovno trdil, da vas občudujem.
Toda - delo za narod -- ali ni to pravzaprav fraza?"<p> Ironija
mu je igrala okrog ustnic, ko je še enkrat ponovil: delo za
narod.<p> Minki je planil ogenj v lice.<p> "Da, taki ste! In to
je poguba za nas: lenoba in egoizem!"<p> Brest se ni razburjal.
Z umetnim smehljajem je nadaljeval.<p> "Gospodična Minka, vi se
motite! Ni lenoba, ni egoizem. To je boj za obstanek vsakega
poedinca. Kruh, do sita rezan kruh, to prvo, potem narod in
domovina!"<p> "Ali ni trdil že Ciceron, da je človek rojen
domovini, ne sebi?"<p> "Govorniška fraza, gospodična,
verujte!"<p> "Ni res! Splošni blagor je več kakor blagor
poedinca. Zato je vsak, posebno inteligent, dolžan, da deluje za
splošnost, za narod. To je moje prepričanje!"<p> "Jako idealno,
gospodična Minka. Toda življenje uči drugače. Le poglejte
dandanes vse tiste, ki delujejo! Mar res delujejo za domovino?
Tako dolgo vsak deluje, glasno deluje, da mu zaradi krika
prislonijo lestvo, po kateri se vzpne kvišku, potem je hitro mir
in konec delovanja."<p> "So taki, žal, toda ne vsi! In to grdo
življenje nam mora biti le šola za revolucijo mladih, idealnih
duhov. Tako sodim jaz!"<p> Brest je pogledal v strop, vtaknil
roke v žep in pomilovalno bolj vzdihnil kakor rekel:<p> "Da, da,
za domovino žive, trdijo -- pravzaprav pa le na stroške
domovine!"<p> "Ni res! Ne zamerite, če govorim celo o sebi, dasi
vem, kaj sem. Komaj atom, prašek! In vendar trdim, da sem
trohico le že storila. In kaj imam zato? Poglejte, ponošeno
krilo! In sem ga vesela in ponosna nanj!"<p> Minka se je
razgrevala čezdalje bolj.<p> "In če domovina pridnemu delavcu
kaj da, naj mu da. Delavec je vreden plačila. Sicer pa poglejte
bogato plačilo domovine pri naših iskrenih delavcih za narodno
kulturo! Zaradi tako bogatega plačila nosijo razcefrane hlače in
stradajo, da se jim dela črno pred očmi!"<p> "Zato pravim:
najprej kruh -- potem ideali! Kajne, gospodična Mara?"<p> "Jaz
pravim: dekletu izvrstna partija -- to je pogača zanjo, vse
drugo ovsenjak! Živio in konec debate!"<p> Alena je naglo
prijela za čašo in je bila vesela, da je Mara pretrgala
razgovor, ki je postajal rezek.<p> "To je čisto akademično,
gospodična Minka! Brez disharmonije! Pozdravljam vas in vas
občudujem!" je dvignil Brest kozarec proti Minki.<p> Vsi so
trčili in začeli govoriti o vsakdanjostih. Mara je pripravila
samovar, Minka ji je pomagala, Brest je razlagal nalogo iz
klasične filologije in rabil, kar se je dalo, grških in
latinskih izrazov.<p> Ko je žuborel samovar, se je družba
čezdalje bolje zabavala. Edino Minka je bila malobesedna in je
kar največ stregla in pomagala Mari. Brest in Alena sta često
započela pogovor med seboj, kar je Mara vselej opazila preko
rame, dasi je imela opravka s postrežbo. Po čaju so pričeli
peti; Brest se je razmajal in bil naraven ter zato bolj iskren
in ljubezniv.<p> Ko so se dokaj pozno poslavljali, je Minka
predlagala, naj bi z Maro spremili Aleno.<p> "No, dajta!" je
prosila Alena.<p> "Gospod Brest je vendar kavalir in te ne pusti
same sredi ceste in v temi."<p> Mara je rahlo sunila Minko s
komolcem.<p> Minki to ni bilo všeč in je predlagala:<p> "Naj gre
še gospod Brest. Vsi pojdimo!"<p> "Prehladno je! Gotovo se
prehladim in jutri bom hripava. Oprosti, Alena."<p> Mara je še
enkrat z rahlim sunkom opozorila Minko.<p> "Grem kar sama. Strah
me ne bo ujedel! Lahko noč!"<p> Alena je odšla izpred šole, Mara
in Minka sta se poslovili od Bresta in zaprli vrata.<p> "Kaj
siliš za pričo?" je rekla Mara.<p> "Kako si čudna, Mara!"<p>
"Nič nisem čudna. Ali ju nisi opazovala? Tako jo je gledal Brest
kakor ščinkavec mladiče v gnezdu! Bog ji ga blagoslovi!"<p> "Ne
sodi, Mara!"<p> "Lahko noč!"<p> Mara je trdo zaprla vrata svoje
sobe.<p> Brest je za trenutek postal pred šolo in se ni mogel
takoj odločiti, ali naj gre za Aleno ali naj krene proti
domu.<p> Tedaj je zavriskal nekdo za vasjo.<p> Brest se je
odločil in se podvizal za Aleno.<p> "Moram, da, moram! Če bi jo
srečal kak pijanec! Nedelja je!"<p> Šele na pol pota jo je
dohitel.<p> "Kako sem se vas ustrašila!"<p> "Ali ste res mislil,
da vas pustim samo ponoči, v nedeljo zvečer?"<p> "Ni me strah.
Koga naj bi se bala?"<p> Pričela sta polagoma stopati drug ob
drugem.<p> "Kako sodite o Minki? Meni silno ugaja, kadar se tako
razvname, da vse kipi v njej. Idealna ženska!"<p> "Zame ste
veliko bolj idealni -- vi! Ne zamerite, če govorim odkritosrčno.
Ko ste ob debati tako skromno molčali, ste se mi zdeli kakor
tihi, trpeči ideal, prava ženska duša. Teh bolj potrebujemo kot
socialistov!"<p> "Bog ve!"<p> "Resnično! Minka je otrovana po
puhlem demagoštvu. Sama -- zlato srce, le žal, da je
zapeljano."<p> "In vendar stori mnogo dobrega."<p> "Ne tajim.
Ali to ni poklic žene, to je javnost -- in javnost sodi
možu."<p> "In zakaj zahteva javnost od nas javne službe?"<p>
"Socialna beda -- socialna krivica!"<p> "To je res, gospod
Brest! Zakaj se nas mora živiti toliko s kruhom, ki je tako
grenak."<p> "Žalostno," je dostavil Brest.<p> Molče sta stopala
dalje in prišla do Smrekarjevega dvorišča.<p> "Gospodična, jaz
sem prepričan, da se vi ne boste dolgo nasičali s tem grenkim
kruhom. To bi bilo preveč krivično za vas."<p> Alena ga je
pogledala.<p> Roki sta se strnili v slovo, Alena je občutila,
kako krepko jo je stisnil Brest, in vsa se je vznemirila.<p>
XV.<p> Alena je prejela od doma že tretje pismo, odkar sama ni
nič pisala staršem. Rdečica jo je oblila, ko je iz kratkih in
okornih stavkov gledala nanjo tesna skrb materina. Kakor bi izza
peči zrle očetove oči, hrepeneče in rosne, take so se ji zdele
vrstice v pismu.<p> Takoj je odpisala, prosila oproščenja in
zatrjevala, da ima dosti posla in naj jih nikar ne skrbi. Vsako
važnejšo novico da jim takoj naznani.<p> Ko je ležalo pred njo
zapečateno pismo, se je zamislila. Kakor koščen, tresoč se prst
se je dvignilo pred njeno dušo očitanje.<p> "Otrok, kje je tvoje
srce? Kje je tvoja ljubezen?"<p> Koščeni, žugajoči prst je bil
očetov prst, tisti, ki je štedil in pritrgoval, da je hranil in
odgajal otroka.<p> Alena je opazovala ta prst in razumela
očitek. V srcu jo je zabolelo. Segla je po pismu in ga
poljubila.<p> Nato je naglo odšla na pošto, da odda pismo. Zdelo
se ji je, da oče občuti ta poljub, da bo na pismu dotipal njeno
gorko roko in se bo razveselil.<p> "Gospodična, a -- seveda!" se
je oglasila Erna za pregrajo, ko je zagledala Aleno.<p> "Kakor
bi umrli! Kar nič ne pridete! A -- seveda, čajni večeri, a -
seveda!"<p> Alena je bila zbegana in ni prenesla poštaričinega
pogleda, ki jo je srepo motril skoz okence.<p> "Oprostite, saj
res ni lepo, ko sva sosedi, da me ni bilo. Poboljšala se
bom!"<p> "Ne utegnete, a -- seveda, nič ne zamerim. Mlado srce
ima svoja pota, svoja -- seveda!"<p> Erna ji je hudomušno
pomežiknila, da je Alena zardela in se silno razveselila dveh
kmetic, ki sta prišli po opravku na pošto.<p> "Na svidenje,
gospodična Erna!"<p> Alena ni utegnila seči po roki, katero ji
je Erna ponudila skoz okence, tako razburjena je odšla. Srce se
ji je razburilo in jeza jo je trla.<p> "Zavist, bleda zavist!
Mar ne vem, zakaj to zbadanje? Vse so enake. Mara ni nič boljša.
Celo Smrekarica me draži. Tako neumna nisem, da bi se v vsakega
študenta zaljubila. -- Ampak sedaj vam nalašč še ponagajam. Če
bi ga pri tej priči srečala, z roko v roki bi ga popeljala pod
Ernino okno. Nalašč!"<p> Aleni so žarela lica v mrzlem vetru.
Brez cilja je hitela po cesti, ki je bila že zmrzla. Pred šolo
je zagledala Maro in Minko. Mara se je naglo okrenila in odšla v
šolo, Minka pa se ji je pridružila.<p> "Mara tudi!" je pomislila
Alena, ker ji je Mara hladno odzdravila in se umaknila.<p> "Kam
greš, Alena?"<p> Alena je skomizgnila z rameni.<p> "Ne vem!"<p>
Minka je opazila kipečo rdečico v njenih licih. Oklenila je roko
krog njene in jo tesno stisnila k sebi. "Pojdi z menoj! Strniško
grem povabit na Miklavžev večer. Lepo vsoto je prispevala za
darila revnim šolaricam."<p> "Grem," je odgovorila Alena in se
stisnila k Minki kakor otrok.<p> "Kaj tako hitiš? Ti si vsa
razburjena, Alenčica." Minka ji je pogledala dobrohotno v žareče
oči, da se je Alena razveselila.<p> "Ah!" je vzdihnila Alena.<p>
Obe sta potem molčali. Ko sta že prišli skoz vas in se je za
Plankarjem cesta zavila skoz molčeče polje, je spregovorila
Minka:<p> "Alena, razodeni mi, kaj ti je. Če mi zaupaš! Ako mi
ne, bodi prepričana, da nisem radovedna."<p> "Verjemi, Minka, da
pravzaprav sama ne vem, čemu sem se razburila. Domov namreč
nisem odgovorila takoj na pisma -- in zato je prišlo danes tako
žalostno in skrbi polno pismo od mame, da sem kar nesrečna."<p>
Minka ni takoj nič rekla. Samo karajoče je pogledala Aleno in
spet sta nekaj trenutkov molčali.<p> "Alena," je spregovorila
Minka in bridek vzdih je bil v tej besedi. "Ti si otrok in ne
veš, kaj imaš, ko imaš mamo. Da bi jo jaz še imela in bi jo samo
enkrat še mogla objeti."<p> Minka si je otrla z rutico oči.<p>
"Toda še nekaj te muči, ljuba duša. Samo zaradi tega nisi tako
razburjena."<p> "Vsi me dražijo, vsi nagajajo."<p> "Zakaj?"<p>
"Zaradi Bresta!"<p> "Zaradi Bresta? Zakaj zaradi njega? In
kdo?"<p> "Erna, Smrekarica, Mara -- vsi me zbadajo. Kakor da sem
institutka. Kaj se toliko brigajo zame! O, vem, sama zavist,
grda zavist! Toda povem ti, da bom poslej nalašč očitno hodila z
njim, prav nalašč, da jih bom jezila."<p> "Tega ne govoriš iz
modrosti! To je jeza, to je strast. Tega ne storiš!"<p>
"Storim!"<p> Alena je korakoma udarila z nogo ob trdo cesto.<p>
"In če zapraviš svoj mir?"<p> "Mir? Torej tudi ti sodiš tako,
tudi ti misliš, da sem taka?"<p> "Nič ne sodim. Vem pa, da za
igračo tvoje srce ni. In če stokrat tajiš, utajila ne boš, da si
že vznemirjena, in vznemirjen je tudi on.<p> Pomisli, ali te to
vodi k cilju -- ali te vodi v nesrečo."<p> Ko je Minka pogledala
ob taki sodbi Aleni v oči, kakor bi ji prodirala vprašujoče v
dušo, Alena ni vzdržala pogleda. Nervozno se je igrala z resami
ogrinjače in nejevolja ji je sijala z obraza.<p> "Minka!" Alena
je gledala predse na cesto, potem dvignila glavo in se ozrla
proč od prijateljice v gozd ob cesti.<p> "Minka," je ponovila še
enkrat in glas ji je bil nenavadno teman, skoraj zadirčen.
"Povej mi, zakaj ste taki. Tudi ti nisi drugačna, nikar mi ne
zameri! Taki ste namreč vsi, da več veste o meni, nego jaz
sama."<p> "Zato smo taki, ker imamo oči. Ljubezen jih nima, je
slepa." Alena je izmaknila Minki roko in je odločno stopila na
drugo stran ceste.<p> "Ne vem, ali je to hudobno ali je neumno.
Toda to vem dobro, da tako natolcevanje prepovem, tudi tebi
prepovem, dasi te spoštujem in te imam rada!"<p> Minka je šla za
njo preko ceste in jo prijela vnovič za roko. Alena ji je
dovolila in gledala v gozd, ki je mol&iacute;l gole, mrtve veje
pod sivo zimsko nebo.<p> "Punčka moja," je pričela Minka mehko
in iskreno. "Poslušaj odkritosrčno besedo prijateljice! Ni
treba, da bi bila ničemurna zato, če veš, da si najlepša dekle v
fari. Če se potem mladenič, kakor je Brest, zanima zate bolj
nego za druge, ali ni to naravno? Ali ni takisto naravno, da
ubogo nervozno Erno nekako jezi že sam tvoj pojav, tvoja
mladost? Ali ni nujno, da je Mara, za katero se je Brest zanimal
prej, užaljena, ko vidi tebe -- in vidi njega? Ali ni to
nujno?"<p> "Kajne, da ni bilo kar tako med Maro in Brestom? O,
jaz sem naglo uganila!"<p> "Poglej, draga moja, to je najboljši
dokaz, da nisi več mirna!"<p> "Zakaj?" je vprašala Alena in
sklonila glavo ter pogledala prijateljico.<p> "Zato, ker te
izdaja vsaka kretnja, oči, lice, vse. Prav zato te svarim. Ko bi
bila prepričana, da greš sreči naproti -- potem bi drugače
govorila. Razodenem ti, nerada, toda iz ljubezni ti razodenem:
tudi jaz sem že bila prevarana..."<p> "Prevarana? Torej si
nesrečno ljubila -- in odtod tvoj socializem!"<p> "Alena!"<p>
Minka je izpustila njeno roko in se ustavila sredi ceste. Iz
njenih pogledov je žarel užaljeni ponos. Nekaj hipov je molčala,
v licih ji je utripalo.<p> "Alena, odpuščam ti to žaljenje, ker
si -- otrok. Želim samo to, da ti ne doživiš ure, kakršno sem
doživela jaz, in če jo doživiš, ti želim vsaj toliko sile,
kolikor je je bilo v meni, da sem se dokopala s krvavečimi prsti
na višino, kjer sem sedaj -- ponosna na to, kar sem, ker sem
sama iz sebe!"<p> Alena se je šele sedaj zavedela trpkega
očitka, ki ga je nezavestno izgovorila. Planila je k Minki in jo
prijela za roko ter jecljala:<p> "Odpusti, Minka, odpusti!"<p>
Minka je držala njeno roko in govorila, kakor da ne bi slišala
prošnje.<p> "Alena! Pomni! Žal mi je tvojega miru, žal tembolj,
če se ti skal&iacute; ob Brestu; zakaj on ni mož, ti pa si
vredna moža. Dovolj! In sedaj ne besedice več o tem, dokler ne
zaprosiš sama zanjo."<p> Prijateljici sta nadaljevali pot ob
levi in ob desni strani ceste - molče. Težko škripajoči vozovi,
obloženi s hlodi, so ju srečavali, tu in tam je prifrčala izpod
sivega neba, kakor cvetni listič, bela snežinka in izginila na
rjavem travniku.<p> Ko sta prišli do Strniške, je zaropotala
veriga, iz p&aacute;sice je planil zvesti čuvaj in ju
oblajal.<p> Alena se je prestrašila psa in se stisnila k
Minki.<p> "Ali naj grem tudi v hišo?"<p> "Seveda pojdi! Saj
nimam skrivnosti!"<p> Ko sta vstopili, je zavila vrsta voz s
hlodi po kolovozu preko Strniškinih travnikov proti cesti. Vdova
je stala zamišljena in žalostna pri oknu.<p> "Dober dan,
gospodinja!"<p> Minka je stopila k njej in ji ponudila roko. Ko
je Strniška zagledala učiteljico, se ji je lice nekoliko
zjasnilo.<p> "Nekam žalostni ste? Kaj vam je?"<p> "Poglejte," je
pokazala Strniška skoz okno na veliko rjavo liso v hribu, kjer
so pele sekire drvarjev. "Poglejte, to me spravi v grob! Kakor
bi mene sekali, tako mi je! O, zakaj sem prodala! Vse prepoceni,
vse prepoceni!"<p> "Zato se nikar ne žalostite! Gozd je dozorel
-- in Smrekar vam je tudi dokaj primaknil, kakor sem čula!"<p>
"Vse premalo, še vse premalo! -- Sedita!"<p> Strniška je
povabila učiteljici k mizi, vzela iz miznice hleb kruha in nož,
segla na polico po pehar orehov in jima ponudila.<p>
"Prigriznita!"<p> Minka si je urezala kos kruha in pričela treti
orehe.<p> "Še vi," je silila Strniška Aleno, ki ni bila tako
domača v kmetiški hiši in se je obotavljala.<p> "Gospodična,
prepoceni sem dala, vse prepoceni," je ponavljala Strniška in
gledala skoz okno težke vozove, ki so se škripaje vili na cesto.
V nekaj tednih, kar so sekali gozde, se je vdova očitno
postarala.<p> "Čudno, da vam niso nič pisali iz Trsta."<p> Aleni
je ob tem stavku izpodletel oreh, katerega je hotela streti, in
se zakotalil po tleh.<p> "Kar pustite," je branila Strniška, ko
ga je hotela Alena pobrati.<p> "To je tisto, kar me jezi, tako
jezi, da zbolim, in prav je, da ste prišli. Poslušajte! Danes
dopoldne je prišel neki gosposki človek iz Trsta in se jezil,
zakaj da sem že prodala, češ, pet tisoč več bi dal on.
Pomislite, pet tisoč. Pa sem rekla, zakaj niste nič pisali.
Tedaj se je pa veril in trdil, da so pisali. Poglejte, in jaz
nisem ničesar dobila!"<p> "To je zares čudno!"<p> "Kajne, da je?
Če ni hudobna roka vmes!"<p> Alena je stežka prikrivala, kako je
razburjena ob tem pogovoru. V njej je kričalo: Povej, vse povej!
Za krikom pa je stal Brest, ki ji je svetoval: Molčite!<p>
"Hudobna roka," je povzela s poudarkom Minka. "Tega ne mislim.
Morda se je pismo izgubilo."<p> "Kajpada izgubilo! Če se mi
drugo ne izgubi, da bi se prav to. Toda ta gospod bo vse dognal!
Strpensko je bil hud. Naj le dožene! Je rekel, da gre kar na
pošto!"<p> "Erna je nedolžna! Ona je zelo vestna. Pismonoša je
res nekoliko pijančka, ko bi bil ta pismo kak&oacute;
izgubil!"<p> "Ali je bilo pismo priporočeno?" je vprašala Alena.
Ko bi bila Minka kaj slutila, bi bila opazila na glasu, da je
Alena vsa preplašena.<p> "Menda ne, kakor sem razumela
Tržačana."<p> "Tedaj bo težko kaj dognati," je razlagala Minka.
"Če ga je izgubil pismonoša, kaj hočete? Siromak je, vzeti mu
nimate kaj, kvečjemu, da bi prišel ob kruh. To pa bi bilo
prehudo!"<p> "Tako sem tudi jaz rekla. Njemu naj prizaneso. Če
je pa kdo drug, nič usmiljenja!"<p> Strniška je potrkala s
koščeno roko ob mizo in zopet gledala na rjavo poseko skoz
okno.<p> Tedaj so se odprla vrata in je vstopil Jok.<p> Ko ga je
Strniška zagledala, je uprla bojevito roke ob boke in mu obrnila
hrbet.<p> Jok je pogledal po družbi, se odkril in sedel k
peči.<p> "Tako prebito piha sever, da se mi je zanohtalo, ko sem
meril in prešteval te hlode!"<p> "Kakor da bi za vbogajme delal!
Saj plača Smrekar, ker si mu pomagal, da sta mi izplela to
bogastvo! Hinavec! Naj te le zebe, ko te ne zastonj!"<p> "Kaj
sva vam izplela? Mar ni pošteno kupljeno in pošteno plačano? In
kdo je pritiskal in privijal Smrekarja na vašo plat, če ne jaz.
In za plačilo imam tole! Vsak je neumen, kdor stori dobro!"<p>
"Da si me pustil pri miru in nisi stopil nikoli čez moj prag, bi
bil storil mnogo bolje, razumeš, bolje! Za lepe tisočake si me
okajnal!"<p> "Jaz?"<p> "Kdo drug?"<p> "Tako!"<p> Jok je skočil
kvišku.<p> "Gospodični na pričo, obe! Gosposka naj govori!"<p>
Tedaj se je Strniška obrnila šele od okna proti njemu in stopila
korak po sobi.<p> "Gosposka naj govori! Saj tudi bo, in bo
poiskala neko pismo in tiste sleparske prste, ki so ga
ukrali!"<p> Jok je zaripel, iz bolnega očesa so se pocedile
solze.<p> "Kakšno pismo? Kakšni prsti? Čigavi? Povejte! Tu so
priče!"<p> Jok se je bližal Strniški, grozeč in stiskajoč pesti.
Minka je vstala izza mize in se vstopila predenj.<p> "Nikar
tako, Jok! Strniška so dobili za les ponudbo iz Trsta -- pismo
se je pa izgubilo -- zato ga bomo iskali. Ni treba, da žalite
gospo in kričite v tuji hiši!"<p> "Povejte vi tistega, ki pravi,
da je prišlo pismo iz Trsta! Povejte!"<p> "So bili iz Trsta pri
meni danes in so mi povedali. -- Ven, nič ne boš razgrajal!
Ven!"<p> Strniška mu je odprla vrata in mu kazala s tresočim se
prstom skoz duri.<p> Jok je umolknil, kakor bi mu zadrgnilo
vrat, in je potepeno zapustil sobo. Strniška je zaloputnila
vrata za njim.<p> "Grdoba!" je še zamrmrala in mu s pestjo
požugala v vežo.<p> "Pojdiva, Minka," je prosila Alena, ki se je
tresla po vsem telesu. "Mene je groza tega razbojnika."<p> Minka
je tolažila Strniško, ki je kipela od jeze, in jo povabila na
Miklavžev večer.<p> Nato sta učiteljici naglo odšli.<p> Daleč
pred seboj sta videli Joka, ki se je gnal po cesti z dolgimi
koraki.<p> XVI.<p> Ko je Alena prišla domov, je videla iz sobe,
da sta šla preko dvorišča pismonoša in Jok. Pismonoša je bil
bled in potrt; čepico je nesel v roki in segal z desnico
razburjen v sive lase. Ob njem je stopal Jok, mahal divje z
rokami, dvigal kvišku tri prste, žugal in šepetaje sikal na uho
spremljevalcu. Ob lesi, ki vodi na dvorišče, sta obstala. Jok je
govoril bolj z rokami in obrazom nego z besedo. Ko sta se
ločila, je pismonoša zamahnil z roko in naglo odšel, Jok pa je
stal in držal klobuk za okrajce, kakor bi ga hotel vreči na tla.
Nato se je okrenil proti Smrekarjevemu domu. Alena se je
umaknila od okna, ko se je mešetar ozrl na hišo.<p> Smrekar se
je prismejal k večerji. Smeh je bil nekaj groznega, tako se je
zdelo Aleni. Ko je obešal klobuk, je že pripovedoval:<p>
"Ha-ha-ha! Če to ni smešno! Kaj si izmisli Taljan! Neko pismo
išče, na pošti ga išče, pismonošo so pestili, Erna je razgadena,
da kar skovika, celo mene je vprašal, ali bi kaj slutil! Ti
kanalja taljanska! Pomislite! Zaradi navadnega pisma tak hrup!
Ko bi jaz hotel zaradi pisem, ki so se meni izgubila, tako
rogoviliti, bi morala nastati vojska, prava vojska!"<p> Nato je
sedel k mizi in si zadovoljno podrgnil roko ob roko.<p> "Ta jeza
Taljanova me veseli, tako veseli, kakor bi zadel terno! To je
dobro! Ni res, Alena?"<p> Alena se je sklanjala nad krožnik in
jedla posili. V ušesih ji je bučal ta strašni krohot kakor
peklenski grom. Na Smrekarjevo vprašanje ni odgovorila. Plaho je
dvignila oči v Smrekarja, ki je moral zagledati v njih strah in
prošnjo: Ne izdaj me! Ne vleci me v blato! In zaeno ji je na
čelu ležal oblak gostih črtic, ki mu je očital: Slepar!<p>
Smrekar se pa ni zmenil ne za očitanje in ne za prošnjo. Kakor
bi ga nihče ne poslušal, je govoril sam s seboj in se smejal ter
ponavljal: "Izvrstno! Izvrstno!"<p> Alena ni čakala konca
večerje in ni spremila Viktorja v spalnico. H gospe se je
sklonila in ji tiho pošepetala na uho, potem pa odšla v svojo
sobo.<p> Tamkaj se je zgrudila na stol, sklenila pred seboj na
mizi roke, naslonila nanje glavo in začela jokati. Solze so jo
nekoliko umirile. Trudna je dvignila glavo in se ogledala po
sobi. Po vseh kotih je šel njen pogled. Skoraj nezavestno je
iskalo njeno oko nekoga, da bi v tem hipu sedel k njej, ji
položil roko na glavo ter jo vprašal: Zakaj solze, Alenčica? Na
vrata se je ozrla in uho je prisluhnilo, ali se ne slišijo
drsajoči koraki očetovi, kakor jih je slišala doma, kadar je
sedela sama pri nalogi pozno v noč. Toda obednica je bila nema.
Tudi Smrekarjev krohot je utihnil.<p> "Groza me je te
samote!"<p> Alena je izgovorila polglasno te besede, a se je
svojega glasu ustrašila. Privila je luč, da bi ji svetloba dala
poguma.<p> Začela je razmišljati dogodke, ki so jo tako
vznemirili. Slišala je vnovič glas Erne in jo videla, kako ji
pomežikuje izza okenca. Mara se je obračala od nje, Minka je
bila užaljena, ker ji je povedala resnico v oči -- in potem to
pismo -- in Smrekarjev krohot.<p> "Zavist in zloba! Ni ga, da bi
mu segla v roko, ni ga. Edini Brest mi je privoščil prijateljsko
besedo, edini on -- nehote je pogledala roko, kamor jo je
poljubil -- in še tega so mi nevoščljivi -- in še od njega bi me
odgrizli, da bi bila kakor vrba sredi planjave -- sama, posuta z
biči zlovražnih pogledov. Ne, ne! Tega veselja ne učakate. Vse
mu povem, vse!"<p> Nenadoma ji je šinilo v misel, da bi mu
pisala in vse razodela in zatožila tovarišice in povedala, kako
trpi zaradi njega. Toda takoj je opustila to misel, ko je
vedela, da pismo ne bi bila skrivnost.<p> Zato je sklenila, da
mu vse pove ob prvi priliki samo zaradi tega, da bo spoznal,
kako nekolegialne so njene koleginje. Ko je še nekaterekrati
premislila Brestovo trditev, da se ji ni bati zaradi pisma, da
je njena vest čista -- se je toliko pomirila, da je legla.<p>
Nekaj dni je preteklo, nastopil je december, sneg je zapal do
kolena. Dogodek o pismu je bil pozabljen, kakor bi se pogreznil
v zemljo. Spočetka je Alena še prisluškovala, kdaj začne Smrekar
vnovič o pismu, obiskala je Minko, bila pri Erni -- toda povsod
molk o tem. Že se je popolnoma pomirila in si očitala, kako je
preprosta in otročja, da se tako razburja in tako plaši ob
praznem strahu. Toda ni dolgo trajalo, ko se je pojavila vnovič
huda slutnja. Videla je mešetarja, ki je prihajal zvečer k
Smrekarju, čula je prepire med obema. Dasi ni razumela besedice,
ji je neprestano sililo v spomin, da se plete vse to zaradi
pisma. Zopet se je je polaščal nemir. Cele ure je preždela v
svoji sobi ob zaprti knjigi. Ko bi le koga imela, da bi mu
potožila, da bi mu odkrito zaupala, gotovo bi se razblinile vse
te slutnje in bi izginili strahovi. Želela si je Bresta. Toda
odkar je začelo snežiti, ga ni več videla. -- Morda pridno dela,
ob takem vremenu, ki je kakor nalašč za duševno delo. -- Morda
-- ob tej misli jo je stresla groznica -- morda je pa zvedel
tudi on in se nalašč ogiblje Smrekarjeve hiše, da se ne umaže,
da ne pride v dotiko tudi z njo, ki mu je zaupala, in bi ob
slučajni pravdi celo on -- kot redni gost -- bil zaslišan za
pričo. Tedaj tudi on se je pravzaprav ogiblje, on, zaradi
katerega trpi, zaradi katerega jo zbadajo in se ji umikajo.<p>
Ob takih urah je bila Alena tako potrta, da ji je shujšalo lice
in je bledela, kakor da bi jo razjedala bolezen. Celo Smrekarica
je opazila spremembo ter je velela nekajkrat napreči sani, da
sta se peljala z Viktorjem na sprehod; mislila je, da ji
škoduje, ker preveč tiči v sobi. Po taki vožnji se je vrnila
resnično pokrepčana in Smrekarica ji je z veseljem pobožala
cvetoča lica. Ali kaj bi bila dala, ko bi bila ta roka -- roka
materina! Domislila se je, kako je včasih doma otročje
kljubovala, toda vselej, kadar jo je obšla resnična žalost, je
prihitela k očetu, k materi, in kakor skoz nevihto je zasvetilo
nenadoma sonce in v srcu je bila spet mirna sreča. Sedaj ni
nikogar!<p> Tako je v razvneti domišljiji, ki jo je mučila vsako
noč, dočakala Miklavževega večera. Koprnela je, da bi videla
Bresta in se prepričala, je li njena sumnja upravičena. Zaeno je
sklepala trdne sklepe, da ne sme nihče opaziti njenega
trpljenja, ker bi se ob njeni bolesti le zavistno pasli. Vesela
bo, razigrana, in šalila se bo z Brestom, nalašč predrzno
šalila, da jim pokaže, kako je samostojna in kako je jeziki nič
ne brigajo.<p> Ko se je na Miklavžev večer zmračilo, so se
zbrali veljaki iz vse fare. Prišel je župan in občinski
svetovalci, prišla sta župnik in kaplan in seveda vsa
inteligenca, med katero se je oblastno vstopil Smrekar.
Obdarovanci so napeto čakali v šolski sobi. Z njimi očetje in
matere.<p> V sobi je medlo gorela sveča. Ko je Minka videla, da
so vsi zbrani, je pozvončkljala.<p> Tedaj so se odprla vrata,
bengalična luč je razsvetlila sobo, prikazal se je angel, za
njim drugi in tretji -- nato Miklavž - in za vrati so obstali
parkeljni, rožljaje z verigami. Ne samo otroke, celo starše je
prevzelo radostno očaranje in po sobi je zaplul vzdih začudenja:
A-a-h!<p> Ko so se otroci nekoliko opogumili, so zapeli pod
Minkinim vodstvom Miklavžu pesem v pozdrav. Potem je Miklavž
pozval kaplana, da je izpraševal otroke.<p> Miklavž jih je
pohvalil, blagoslovil in jim povedal, da so angeli prinesli
darove, ki jih čakajo v sosednji sobi. Spet je zapel zvonček in
Miklavž je izginil: verige parkeljnov so zarožljale po veži --
luč je ugasnila.<p> Tedaj je Minka odprla vrata v sosednjo sobo
in vedla vanjo šolarje. Veseli vzkliki so zadoneli po šoli,
otroci so hiteli po klopeh in iskali listkov, kjer je bilo
napisano vsakega posameznika ime. Oblekice, predpasniki, gorke
nogavice, čevlji -- vsega je bilo v obilici, kakor v bogati
štacuni. Otrokom so žarele oči, ko so stiskali k sebi svežnje,
matere so si otirale solze. Vse je gledalo na Minko, kateri je
gorelo lice v radosti. Kaj Smrekar, kaj župan in župnik -- nocoj
jih ni videl nihče. Vsi so zrli samo vanjo, vsa srca so se ji
klanjala. Revne vdove so se ji zahvaljevale s solznimi očmi in
ji stiskale roke, vse se je gnetlo krog nje. In ko so se že
poslavljali, se je prerinil župnik do nje, jo v imenu vse fare
zahvalil s tako iskrenimi besedami, da je Minka sama začutila
kipečo radost v očeh.<p> Ko se je soba izpraznila, so pristopili
tudi veljaki do Minke. Vsi po vrsti so se ji zahvaljevali in ji
čestitali. Minka se jim je vljudno zahvaljevala, ali čutila je
mrzloto praznih besedi in se je grela edinole v blesku nedolžnih
oči.<p> Smrekar je v veži povabil Bresta na večerjo.<p> "Pridita
z Aleno, mi gremo naprej!"<p> Alena je zadnja stopila k
Minki.<p> "Minka," jo je nagovorila in jo prijela za roko. Glas
se ji je tresel. "Minka, jaz te spoštujem in te občudujem!
Blagor tebi!"<p> Dvignila je njeno roko in jo hitro pritisnila
na ustnice, da ji je Minka ni mogla umakniti.<p> "To je moja
sreča, moje plačilo -- in klic: Naprej! -- Hvala ti za
iskrenost!"<p> Pri vratih se je pridružil Aleni Brest, ki ji je
povedal, da je povabljen k Smrekarju.<p> Alena, vsa prevzeta od
tega večera, je šla hitro po ozki gazi tik Bresta in srce ji je
močno utripalo.<p> "Krasno je bilo! Minka je res duša dela!"<p>
"Je treba posebnega značaja za tako stvar. Jaz bi ne bil za
to."<p> "Ne?"<p> Alena ga je z zategnjenim poudarkom vprašala in
hitro dostavila, kakor bi se zbala:<p> "Tudi jaz bi ne zmogla
tega."<p> Nato sta šla po slabo izhojeni poti molče. Aleni se je
z vso silo nenadoma vrinila želja, da tu v samoti, pod
migljajočimi zvezda mi, razodene Brestu, kar jo je tako grozno
mučilo. "Gospod Brest, ali ste mar jezni, ker vas ni več k
Smrekarju?"<p> "Jezen? Kako to vprašate? Pot je bila slaba in
silno pridno sem študiral te dni. Zato me ni bilo!"<p> "Tako?
Sem mislila, da ste kaj zvedeli o pismu."<p> "O pismu? O kakšnem
pismu?"<p> Aleni je odleglo, ko je bila ubita zla slutnja, ki jo
je trapila toliko noči. Kakor bi otvoril strugo vrelcu, je
začela pripovedovati svojo muko. Govorila je iskreno, odkrito.
Iz besedi se je glasila pritajevana bolečina. Brest je prijel
njeno roko, jo ovil krog svoje in čutil, kako trepeta. Ko je
dokončala, so jo polile solze. Nagnila je glavo proti Brestu. On
se je zmedel, ko je videl beli vrat, razsvetljen od zlatih
zvezd, in sklonjeno glavo proti svojim prsim. Ni imel, ni vedel
besede prvi trenutek. Tajna sila ga je sklonila, njegove ustnice
so se rahlo dotaknile belega vratu.<p> Alena je vztrepetala in
mu umaknila roko. Nihče ni več spregovoril, dokler nista stopila
v vežo, kjer ji je Brest stisnil roko in rekel:<p> "Oprostite in
ne bojte se! Čemu strah, ko imate mirno vest!"<p> Nato sta šla
po stopnicah.<p> Pri večerji so bili vsi sila malobesedni. Brest
in Alena sta bila še tako pod vtisom nenadnega dejstva, da sta
kakor preplašena drug drugemu umikala celo poglede. Smrekar je
prinesel s seboj iz šole trn v srcu. Zakaj njegova oholost ni
pretrpela, ko je videl, kako mnogi njegovi dolžniki častijo
učiteljico, zanj pa ni bilo ne pozdrava ne poklona. Da ni
zabaval vse družbe Viktorček z bogato miklavževino, katero je
dobil doma, ko se je vrnil z mamo iz šole, bi bil zavladal često
molk. Šele po večerji, ko je močno vino razplalo kri, se je
razplela govorica. Smrekar je pričel.<p> "No, gospod profesor,
kako vi sodite o tem večeru in o Minki?"<p> "Da je Minka zelo
požrtvovalno delala. To je hvale vredno!"<p> "Zares," sta
pritrdili Smrekarica in Alena.<p> "Torej ste res tako
kratkovidni kakor bajtarji in berači, ki jokajo, če dobe pisano
cunjico v dar. Le preudarite: Kdo je dal vse to? Kdo? - Mi, mi
-- jaz, župnik, Strniška -- mi smo darovali. Kaj je dala Minka?
Nič. Če je nekoliko šivala, kaj tisto! Saj nima drugega posla!
In vsi tiščite vanjo in se ji zahvaljujete in jo slavite! To je
demagoštvo, to je pavovo perje, s katerim se lišpa ta
ženska."<p> "To je resnica, gospod Smrekar, da ste darovali
drugi; toda vse delo in ves večer je njena zasluga!"<p>
"Zasluga, zasluga! Poznam njene zasluge! Drugi ji sezidajte
hišo, ona se bo košatila v njej in gledala skoz okno! Saj se
poznamo! Vem tudi, da snuje neko društvo in s kaplanom stikata
glave ter si namigavata o posojilnici. Še tega je treba. Oba
preženem!"<p> Smrekar je jezno udaril po mizi in izpil v dušku
kozarec črnine.<p> Alena je jecljaje skušala ugovarjati, pa je
Brest previdno in posredovalno zvodil govor drugam, da je
kočljivi prepir nehal. Zakaj Smrekar je obrvi tako namršil, da
bi bil divjal in vsakega surovo razžalil, kdor bi mu ta večer
ugovarjal.<p> Ko se je družba razšla, je hodil Smrekar dolgo ves
zamišljen po pisarni. Na mizi je imel buteljko, pri kateri se je
ustavljal in po malem izpival, kakor bi iskal misli v vinu.
S&eacute;del je že kajkrat k mizi, pa vselej odložil pero in
hodil vnovič gor in dol. Ko je izpraznil zadnjo čašo, je
s&eacute;del, odločno prijel za pero, ga pomočil in zamrmral:<p>
"Ne boš mi nagajala ne, taka ženščina že ne!"<p> Tedaj je
zastavil in začel pisati:<p> Slavni okrajni šolski svet v ...<p>
XVII.<p> Nekaj dni po Miklavževem večeru je Alena preživela v
resnični muki. Presedela je po cele ure v sobici in zrla ob
zaprti knjigi v zasneženo ravan, kjer so posedale na drevesih
lačne vrane in se krakaje preletavale krog vasi. Njene misli so
bile zbegane. Kolobar strahov se je vrtel krog nje. Iz tega
vrtinca so se režali vanjo obrazi mešetarja, Smrekarja in jezna,
žugajoča roka Strniškina. Pred seboj je videla obraze sodnikov,
ki se ji čudijo in se spogledujejo s tehtnimi pogledi. Časniki
poročajo, oče bere poročila izpred sodišča, roke se mu tresejo;
mati joka...<p> V groznici je drhtela po vsem životu, pot ji je
silil na čelo, nervozne roke so stiskale robec.<p> Ko se je
razpalila domišljija do vrhunca, da ni mogla več mirno sedeti,
je planila kvišku, iz prsi se je utrgal vzdih, glavo je
naslonila na mrzlo steklo in po licih so pritekle solze, tihe,
brez joka, stisnjene iz srca. In vselej takrat se je razblinil
zlobni krog, prednjo je stopil Brest in ji stiskal roko ter
govoril: Čemu strah, ko imate mirno vest.<p> Spomin nanj in na
te njegove besede ji je vdihnil poguma, pregnal strahove, da se
je zdramila iz teh težkih sanj. Otrla si je oči, odmaknila se od
okna ter se trudno nasmehnila: "Ali sem bolna ali sem
neumnica?"<p> Segla je po knjigi. Ali že drugo stran je brala
brez zanimanja, dokler se niso zmedle vrstice in ni sredi stavka
prenehala ter se vnovič zazrla skoz okno.<p> Razmišljala je,
kako je omagala ob Brestu, kako ji je klonila glava na njegove
prsi, ko sta se vračala na Miklavžev večer iz šole. Na tilniku,
se ji je zdelo, da jo nekaj peče, da je vžgano znamenje,
katerega bo opazila Mara, tudi Erna -- ter si bosta pomežiknili,
in Erna bo zapela z visokim glasom: "A -- seveda" -- in obe se
bosta zasmejali.<p> Sram jo je bilo, tako strašno sram, toda
bolj kot pred Maro in Erno, pred Brestom.<p> "Kaj si neki misli?
-- Kje je moj ponos? -- Ah -- bahal se bo, po pravici bahal pred
tovariši: Ponudila mi je ljubezen -- izzivala -- ha-ha-ha!<p> In
kako se je prej nosila! To so ženske! -- O Bog, zakaj sem tako
nesrečna!"<p> Alena je stisnila glavo v dlan, v senceh je čutila
utripe razburjenega srca.<p> Tako je preteklo pol tedna, da se
Alena ni ganila iz sobe. Edino Viktor, ki je imel neprestano
opravka s sneženimi vali in pusti, jo je tu in tam vzdramil in
spravil v dobro voljo. Sicer je pa čakala vsako uro poročil o
naperjeni pravdi, hrepenela je po Brestu -- in se ga bala in ga
zaničevala, vse hkrati.<p> Teden je potekal, o pravdi ni zinil
nihče. Smrekar je bil vesel, žaga je pela svojo pesem noč in
dan, Strniškini gozdovi so bili neizčrpni. Grmade hlodov so se
večale, skladi desk so rastli. Štefan je pisal in računal, pri
mizi se šalil, v pisarni celo prepeval z robatim glasom.<p>
Nekoč je vprašal: "Kje tiči Brest, Alena? Ali nič ne veste?"<p>
Alena je čutila, da je zardela, zato se je naglo sklonila k
Viktorju, ki je ob njej jezdil novega Miklavževega konja.<p>
"Uči se menda," je odgovorila malomarno.<p> "Meni je včasih
dolgčas po njem. Takole na večer bi že utegnil priti. Ali vam ni
nič dolgčas po njem, gospodična?"<p> "Štefan!" je spregovorila
žena, karajoč ga, ko je poredno zamižal na eno oko in ošinil z
drugim Aleno.<p> "Dolgčas? Meni? Kaj me briga Brest!"<p> Tako je
Alena pikro zavrnila gospodarja in segla po časniku, ki je ležal
na mizi, ter ga dvignila tako visoko, da je zagradila z njim pot
Smrekarjevim pogledom.<p> Ko je bila sama, se je jezila nad
seboj, ker se z vsako besedico ujame in izda, jezila se je na
ves svet in na fraze in na laži, ki so edini potni list človeka,
da more in sme v takšno družbo. Zato je v njej rastla moč volje,
porajal se ji je odpor in trma in v tej je sklenila, da gre do
Minke in se ji čisto izpove, jo nahujska zoper Smrekarja in še
zoper predrznega Bresta.<p> Po šoli si je ogrnila pelerino in se
napotila k Minki. Ker je naletaval droben sneg, je potegnila
kapuco čez glavo in gledala predse na grudavo pot, da bi ji ne
spodrsnilo. Zato ni zapazila mešetarja prej, da so se dvignili
pred njo težki škornji, ko je krevsal proti Smrekarju. Oba sta
za hip obstala. Mešetar je razkleščil usta, da so se pokazali
rumeni zobje, stopil z eno nogo iz gazi v sneg, da ji je naredil
prostor -- in ko je šla Alena tik njega, je zagodrnjal:<p> "Ali
se bojite, kaj?"<p> Alena se je okrenila, ga srdito pogledala,
pa takoj povesila oči ter rekla:<p> "Česa se bojim? Ali se vam
sanja?"<p> "I no, sem mislil, da pravda ni za nikogar sladka
koreninica, hudirja, kaj?"<p> Alena je vzdrhtela in se tesneje
zavila v pelerino.<p> "Kakšna pravda?" je rekla pogumno in
otresala s kapuce sneg, ki se ji je bil usul z orehove veje za
vrat.<p> "I no, kaj bi se narejali? Saj se jaz tudi nič ne bojim
zaradi tistega pisanja. Tako bom prisegal, da bo dala luža
iskro, vi pa, kakor hočete! Adijo."<p> Mešetar je izmaknil nogo
iz snega, jo postavil nazaj v gaz in odšel.<p> Alena je bila
kakor okorela od čustev, ki so jo prevzela v tem trenutku. Tudi
ona se je napotila naprej, toda ni čutila nog in ni opazila, da
ji je zdrknila kapuca z glave in so snežinke obelile njene lase.
Ni videla gazi pred sabo, ne ledenih grud, ob katere je zadevala
njena noga, videla je samo eno misel: Pomoč! Pomoč, da se otmem,
da se iztrgam iz teh krempljev.<p> Zasopla je prihitela do šole,
kjer jo je na pragu čakala Minka, takisto zavita v kapuco.<p>
"Kam, Alenčica?"<p> "K tebi. In ti?"<p> "K Brestovi materi.
Obolela je."<p> "Obolela? Brestova?"<p> "Da! Spremi me!"<p>
Aleni je izginil hipoma ves srd na Bresta, kakor iskra ji je
bilo jasno, zakaj ga ni bilo, in z glasom, ki je trepetal od
sočutja, je izrekla:<p> "Kako je siromak nesrečen! Pojdiva!"<p>
Učiteljici sta odšli, druga za drugo, v vas, ki je tiho počivala
pod snegom.<p> Ko sta potrkali pri Brestovih, se je odzval
samoten ženski glas v sobi. Mati je sedela na postelji, suhi
prsti so se oklepali rožnega venca.<p> S težavo je dvignila
starica trudne roke in se ozrla proti vratom. Ko je spoznala
Minko, ki je snela kapuco in stresla sneg z nje, se je
razveselila. Resne, zamišljene gube na licih so splahnele v
radosti. Izpustila je molek na odejo in iztegnila roko proti
učiteljici.<p> "Da ste prišli, gospodična! Kako ste dobri!"<p>
Alena je obstala za vrati.<p> Minka je stopila k postelji in
prijela z obema rokama za ponudeno desnico.<p> "Kako je, mati?
Tako imate jasno in veselo oko! To je dobro znamenje. Ne bo
hudega."<p> Ob tem ji je že zrahljala blazine, s katerimi je
bila obložena, popravila veliko ruto, ki je zdrsnila starici z
ramen, in ji pogladila pramen belih las, ki so ji silili na
čelo.<p> Starica se je smehljala in jo gledala s hvaležnimi
očmi, jo prijela vnovič za roko in govorila: "Oh, gospodična,
kako znate postreči!<p> Kakor bi me sam angel božji potolažil,
tako se prileže staremu človeku takale mehka roka, ki je tako
pripravna kakor vaša. Bog plačaj, gospodična!"<p> "Oj, mamka,
kako se lepo šalite! Kmalu boste zdravi! Bolnik, ki je takole
dobre volje, se naglo izkoplje iz postelje."<p> "Bog vas usliši!
Veste, saj mi ni nič zato, če bi umrla. Samo zaradi fanta bi
rada še tako dolgo živela, da se pririje do kruha. Samo zato.
Potem se zgodi, kakor je božja volja!"<p> "Ali ni Ivana
doma?"<p> "Je, seveda je! Uči se. Čajte, ga pokličem."<p> Mati
je segla po palici, ki je stala ob postelji, in jo dvignila, da
bi potrkala v strop.<p> "Takole se kličeva! V podstrešni sobici
je, da ima mir."<p> Takrat se je oglasila Alena izza vrat, kjer
je še vedno stala.<p> "Ne trudite se, mama, ga pokličem jaz!"<p>
Takoj je odšla; v veži so zaškripale vegaste stopnice.<p> Takrat
se je šele starica ozrla za njo in vprašujoče pogledala
Minko.<p> "Je ne poznate? To je učiteljica pri Smrekarjevih."<p>
"Tako, tako! Je res nisem še videla." "Mati, ko sva same, mi
povejte, kaj vas boli. Morda vam kaj pomagam.<p> Sicer bo treba
poslati po zdravnika."<p> "Tega ne, zdravniki so dragi in in pri
nas nimamo. Komaj za opravke. Ampak vi pa le pomagajte. Mnogim
ste že. Vsi pravimo, take še nismo imeli. Rajni gospod Jakob so
bili na ta način; prezgodaj jih je pobrala smrt."<p> Vtem je
Alena potrkala na Brestova vrata v podstrešni sobici. Roka se ji
je tresla in srce je bilo nemirno. Ko jo je Brest zagledal, ga
je oblila rdečica, knjigo, ki jo je držal v roki, je hotel naglo
odložiti, pa je zgrešil mizo, da je knjiga padla na tla.<p>
"Zamišljen študent! Kako sem neroden! Oprostite, gospodična!"<p>
Knjigo je pustil na tleh in se približal Aleni, ki ni zaprla
vrat za seboj.<p> "S čim mi je čast, da bi vam postregel?" jo je
vprašal nekam zmedeno.<p> "Z Minko sva prišli obiskat gospo
mamo. Iskreno sočutje!"<p> "Hvala lepa! Preprijazni ste! Upam,
da ne bo hudega! Izvolite sesti, pa ne zamerite, samo en stol
imam."<p> "Zahvalim! Pojdite dol, zato sem prišla!"<p> Okrenila
se je ob vratih, za njo je stopal Brest.<p> "Pazite!" jo je
opozoril vrh stopnic.<p> Alena se je ozrla.<p> "Silno rada bi
čimprej z vami govorila, če dovolite."<p> "Prosim, prosim! Vsak
trenutek sem vam na službo."<p> Spet so zaškripale stopnice, po
katerih sta previdno stopala v vežo.<p> "Potem vas spremim
domov," ji je pošepetal Brest, preden sta stopila v sobo.<p>
"Janez, poglej, Janez!"<p> Mati je z izredno krepkim glasom
poklicala sina. Aleni je donelo ime nekam tuje, kmetiško. Nehote
se je ozrla na mater in pogledala sina.<p> "No, mati, kaj naj
pogleda Janez?"<p> Brest je ime poudaril, krog ustnic mu je
zaigral smehljaj. Nato je podal roko Minki in se opravičil,
obrnjen proti Aleni:<p> "Mati nočejo Ivana, ljubijo le
Janeza!"<p> Starica je z živimi očmi ogledovala družbo in dobro
razumela sinovo opazko.<p> "Janez si, da, Janez ostaneš! Kaj bi
se pačil! Vidiš, gospodična je prišla. Tako sem je vesela, da mi
je kar napol odleglo. Ko mi prinese še zdravil, bom takoj
zdrava!"<p> "Hvala, gospodična Minka! Vi ste preljubeznivi!"<p>
Brest se je priklonil, krog ustnic mu je igral še vedno rahel
smeh, v katerem ni bilo vere v Minkino pomoč.<p> "Gospod Brest,
to je moja socialna dolžnost in zaeno moje veselje. Zdravila
resnično dam; res so nedolžna, ali včasih učinkujejo čudovito.
In če ne bodo, poskrbim za zdravnika!"<p> Nekoliko očitka je
bilo v teh besedah, ker Minka ni prezrla smeška krog Brestovih
ustnic.<p> "Nič zdravnika," je hitela starica, vzela molek, ga
obesila na žebelj poleg postelja in se skušala, oprta na
komolce, upokončiti. "Ni ga treba, pravim. Jaz imam vero v
Minko. In če ni vere, ne pomaga noben padar nič."<p> Brest je
zopet skušal opravičiti materine nazore. Ker je Minka ogrinjala
mater in ji popravljala odejo, je govoril z Aleno.<p> "Zbogom,
mati! Jutri pridem!"<p> "Prosim, lepo prosim, gospodična!"<p>
Brestovka je stiskala s koščenimi rokami Minkino desnico, kakor
bi se upa polna oprijemala vrvi, ki jo dvigne z bolniške
postelje.<p> Nato so odšli.<p> Mrak je legal silno hitro na
zimsko pokrajino. Sneg ni več pršal v drobnih zrncih, začelo je
naletavati v debelih kosmih. Zaviti v kapuce so šli skozi vas.
Pred šolo je Minka opozorila Bresta, da se ji zdi mati dokaj
slaba in bo skoraj gotovo treba zdravnika.<p> Nato sta se Brest
in Alena poslovila in krenila proti Smrekarju. Žive duše ni bilo
na poti. Stopala sta polagoma, molče. Brest se je ozrl po poti
nazaj, in pogledal preko Alene naprej. Kolikor je mogel
presoditi v mraku in metežu, se ni bilo nadejati popotnika ob
tej uri. Zato je zagazil v sneg, da je stopal z Aleno vštric, in
spregovoril:<p> "Gospodična, ali se vam ne zdi, da bi bilo to
ugodno mesto? Ko bi mi razodeli, kakor vam je želja."<p> Alena
se je za hip ustavila in se ozrla izpod kapuce v njegove oči.
Nato je takoj nadaljevala pot. Noga ji je spodrsnila ob ledeni
grudi, da je omahnila in se zadela ob Bresta.<p> Zadonel je njen
smeh. Pa utihnil, kakor bi ga presekal.<p> "Ali ni smešno,
gospod Brest, da vam moram vselej prav na tem mestu razodeti,
kar me teži. Ponoči, v snegu. Ali ni smešno?"<p> "Tak je
svet!"<p> "Neumen in hudoben!"<p> "Sodim, da bolj hudoben nego
neum en! Vsaj tukaj, v takem gnezdu."<p> Aleno je zadnji stavek
preplašil.<p> "Torej ste vi tudi že slišali očitke zaradi
mene?"<p> "Očitke? Kako mislite? -- Pa ne, da bi vas kdo -- o,
Alena, jaz nekaj slutim. Povejte odkrito!"<p> Brest se je
nenadoma razvnel, razgrnil kapuco in iskal Alenine roke.<p> "Kaj
je treba slutenj, ker vem, da vam je vse znano. Vse me pika in
zbada: Mara, Erna, Minka, Smrekarica! Vsi, vsi!"<p> "Zaradi
mene?"<p> Brest je zategnil vprašanje z vzvišenim glasom, prijel
Aleno za roko in se ustavil. Tudi Alena se je ustavila in ga
pogledala v oči. Brest je videl skoz mrak, kako so blestele te
lepe oči, orošene s solzami.<p> "Da, zaradi vas," je rekla s
poudarkom. "Toda to naj vas ne briga! Molčiva o tem, ker se mi
studi. Grozi mi nekaj drugega. Pojdiva!"<p> Brest jo je držal še
vedno za roko in gazil po snegu. Alena mu je razodela
mešetarjevo pretnjo.<p> "To je brezmejna podlost! Takoj grem nad
Smrekarja! Potem vas obiščem v vaši sobi -- saj dovolite, in vam
povem, kar bom zvedel!"<p> "Le pridite! Dokažem, da se nikogar
ne bojim!"<p> Luč iz veže je tedaj posijala na Aleno, ki je
snela na pragu kapuco z glave. Na dvignjenem čelu so se črtale
jezne gubice, kljubovalnost je sevala iz oči. Brest je bil
zamamljen. Stisnil ji je roko, Alena je pustila svojo kakor
brezčutna v njegovi, iz njenega pogleda je govorilo ta hip
vprašanje: Ali si mož? Ali si tako močan in pogumen kot jaz?
Dokaži!<p> Ko sta prišla vrh stopnic, je Brest potrkal na
Smrekarjeva vrata.<p> Smrekar je sedel ob mizi golorok, z
zavihanimi rokavi, in je z neokretno pisavo številil in računal.
Ko je vstopil Brest, se ni takoj ozrl, ampak je na glas mrmral:
"Šest in sedem -- šest in sedem je trinajst - in devet -- in
devet je -." Ko je račun seštel, je zaklical Brestu, katerega je
po glasu spoznal, še vedno zroč na številke:<p> "Kje vas vrag
nosi? Kakor bi se zalezli v jazbino!" Nato je ropotaje odsunil
stol od mize in mu šel naproti.<p> "Pozdravljeni!"<p> "Dober
večer! Ne zamerite, da vas motim!"<p> "Nič se ne bojte, se ne
dam zlepa zmotiti! Doženem do konca, saj ste slišali. Sedite in
povejte, kje ste tičali. Ob teh dolgih večerih bi že utegnili
priti na kozarec pogovora."<p> "Zares bi bil rad prišel! Toda
zaril sem se v knjige -- moram, in mati je obolela."<p> "Tako,
tako! Menda ne bo sile! Kako majhno prehlajenje!"<p> "Ne vem.
Staremu človeku je naglo zadosti. Učiteljica Minka sodi, da
utegne biti nevarno."<p> Smrekar je ob Minkinem imenu
privzdignil obrvi, potem se zasmejal, da je nagnil glavo nazaj
in gledal v strop.<p> "Tudi vi ste tako abotni?"<p> In se je
zasmejal še glasneje.<p> "Ne, nisem! Ampak nekaj skušenj ima pa
vendarle, ko se sili okrog po hišah."<p> "Sili, da, to je prava
beseda. Sili se ta ženska -- kakor obad. Sicer pa upam, da jo
vse to mine."<p> Smrekar si je začel odvihavati rokave in si je
gledal na mišičave roke, kakor bi občudoval lastno moč.<p> Brest
ni povzel pogovora o Minki, ampak je nadaljeval:<p> "Dovolite,
gospod Smrekar, nekaj bi vas vprašal."<p> "No?"<p> "Kako je
zaradi tistega pisma na Strniško, ki se je izgubilo, s katerim
je baje gospodična Alena nekaj v zvezi?"<p> Na to vprašanje je
Smrekar Bresta srdito pogledal, se nagnil na stolu naprej,
zapenjajoč gumb pri rokavu, in bolj zarohnel nego izgovoril:<p>
"Pismo? Kakšno pismo? Jaz nič ne vem o tistem pismu! Kdo vam je
kaj kvasil? Povejte, tožim ga! Ali sem jaz poštar? Ali sem
pismonoša? Kaj me briga, če se je izgubilo?"<p> Brest je bil v
zadregi. S tako grozno odločnostjo je tajil Štefan, da Brest ni
vedel, ali ga vara Alena ali Smrekar.<p> "Ne zamerite, prosim,
in nikar me ne umejte napak. Danes se je namreč tole pripetilo.
Mešetar Jok in Alena..."<p> Brest je opisal in ponovil, kar je
zvedel. Nato je pripomnil: "Gospodična je zaradi tega vsa
zbegana in razburjena. Ker vem, da je nedolžna, zato sem prišel
prosit vaše izjave, da jo potolažim."<p> Smrekar ni niti za
hipec preudaril, kaj bi odgovoril, ampak je takoj rekel:<p>
"Mešetar je kanalja, pismonoša je pijanček. Če sta v precepu, se
izvijeta iz njega. Poznam ju dobro. Jaz in moja hiša pa ne vemo
o tem ničesar. Alena pa pravzaprav ni naša, torej me ne
briga!"<p> Bresta je tak odgovor spekel, da se je vzburil v njem
žolč in je srdito planil kvišku. Toda ker mu je bilo vrojeno, da
je hodil z vsakim po gladki cesti, se je premagal in vprašal
mirno in dostojno:<p> "Ne zamerite, gospod Smrekar, še nekar bi
rad zvedel. Alena je vendar pisala naslov na Strniško in neko
brzojavko. In vi ste ji grozili, ker se je uprla..."<p> Smrekar
se je začel bučno smejati, nagnil spet glavo nazaj in gledal
hohotajoč se v strop. Potem je nagloma vstal in stopil pred
Bresta.<p> "Povejte vi tisti svoji punci..."<p> Brest je planil
s stola.<p> "Gospod Smrekar, to vam prepovem!"<p> Smrekar ga je
potapljal po rami.<p> "No, no, no, povejte torej gospodični
Aleni, da naj nikar ne razmišlja blaznih reči in naj pomni, da
sem za take stvari odgovoren samo jaz - in nihče drug. To ji
povejte! Na svidenje v obednici ob čaši vina. Takoj pridem!"<p>
Smrekar je odprl Brestu vrata v obednico, sam se pa vrnil k
pisalni mizi in posedel ob njej brez dela, globoko zamišljen.<p>
"Kako je?" je vprašala Alena Bresta, ko je vstopil. Videla je na
njegovem obrazu razburjenje.<p> "Bodite mirni in ne razburjajte
se! Naj vam to zadostuje. Ob priliki se še kaj pomeniva. Smrekar
se smeje vsemu in trdi, da je blazno, če sploh kaj razmišljate o
tej stvari, češ da je za vse odgovoren sam."<p> "Hvala lepa za
trud, gospod Brest. Verujte mi, da je zame nekaj strašnega, ko
sem tako sama, ko nimam nikogar, ne staršev, ne prijateljice -
ne prijatelja..."<p> "Gospodična, to zadnje ni resnica!"<p>
Brest jo je pogledal, njegove oči so čudovito žarele.<p> Alena
je skomizgnila z rameni.<p> "Gospodična," Brest se je razvnemal,
"za kar so drugi vas, za to je zbodel sedajle Smrekar tudi mene.
In prav zato, navkljub vsemu svetu - tu moja roka! Gospodična,
jaz vas globoko spoštujem! Bodite prepričani!"<p> Segel je po
Alenini roki in jo pritisnil na ustnice. -<p> V obednici so se
oglasili Štefanovi koraki.<p> "Sedaj moram k Smrekarju, ker me
je povabil. Pojdite še vi!"<p> Alenina roka je še počivala v
Brestovi.<p> "Ne morem," je rekla in mu stisnila desnico.<p> Ko
se je pri vratih ozrl, je Alena gledala za njim in mu zamahnila
v pozdrav.<p> Brest je moral zbrati vso voljo, da se ni pri tej
priči vrnil, prijel to belo roko in z roko vred pritisnil na
srce Aleno...<p> Naslednje dni se je polegel snežni metež, nebo
se je razvedrilo in na belo ravan je svetilo z jasnega, čistega
neba zimsko sonce, ki je v milijardah lučk migotalo po srenu.<p>
Pusti strahovi so odbežali iz Alenine sobice, srce ji je bilo
čudovito radostno, vse polno še nikoli občutenega hrepenenja. Z
Viktorjem se je sankala po bregu, vriskala in se smejala kakor
razposajen otrok.<p> Bližale so se božične počitnice, od doma so
prihajala pisma, kako je težko pričakujejo -- in v njeni duši je
vstala radost, da se prvič vrne domov k staršem, prvič v
življenju ne več kot otrok, ampak kot zrela in izkušena
ženska.<p> Ko se je nekega dne napotila proti šoli, so pridrsele
po poti sani in obstale pred šolo. Iz njih je stopil okrajni
šolski nadzornik.<p> XVIII.<p> Ko so zapeli kraguljčki pred
šolskim poslopjem, so se pojavile za šipami vseh učnih sob
radovedne glave učiteljskega osebja. Sredi take zime nenadoma
gosposke sani pred šolo, to je dogodek! Ko je nadučitelj spoznal
nadzornika, je skočil h katedru in zvil v žep proračun, kakor si
ga je sestavljal ob skromni plači za božične praznike. Mara je
skrila cigareto, ki si jo je pripravila za nekaj dimov med
odmorom.<p> Minka se je vrnila mirno k podobi, pred katero je
razlagala žetev in žito. Dasi ji ni bilo treba ničesar skrivati,
jo je kljub temu spreletelo kakor mučna slutnja.<p> Nadzornik je
stopil v nadučiteljev razred, se kratko pomudil in šel k Mari.
Prelistal je razrednico, pregledal katalog, odbral nekaj
zvezkov, jih presodil, potem se naslonil in poslušal pouk. Ko si
je zapisal nekaj beležk, je odšel v učilnico k Minki. Tukaj je
začel vršiti svojo dolžnost in pravico do pičice. Vsako
malenkost je pregledal in pretehtal, preiskal kateder, odprl
omaro za učila, se sprehodil po sobi in ogledoval skoz zlate
naočnike roke in vratove otrok, ali so zadostno umiti in snažni.
Minka je čutila, da to nadzorstvo ni vsakdanje, toda o vzroku ni
imela pojma. Zato je po prvem razburjenju, katerega ni izdalo
kar nič njeno vedenje, razlagala in učila mirno dalje, kakor je
veleval urnik. Šolarjem je prijazno povedala, kdo je ta gospod,
nato jih opozorila, naj se vedejo in pazijo, kakor bi ga ne bilo
v šoli, in nadaljevala.<p> Nadzornik je nehote često prekinil
delo ob uradnih spisih in se zamislil v pouk. Nekaj izvirnega in
posebnega je zapazil v metodi. Kakor da ni šola, tako je
premišljeval sam pri sebi. Vse zre v učiteljico, kakor bi jim
mati rezala belega kruha. In vendar uči marsikaj, kar nikakor ni
predpisano. Toda uspeh je jasen in izvrsten -- torej...<p> Ko so
šolarji zapustili po dokončanem pouku sobo, se je nadzornik
poslovil in suhoparno omenil, da se po obedu vrne.<p> "Ali je
sitnaril, kajne?" je prihitela Mara z zamujeno cigareto k
Minki.<p> "Zakaj to vprašaš?"<p> "Ker je bil tako dolgo pri
tebi. Dve uri, še več! Pri meni in pri nadučitelju je bil samo
četrt ure. To nekaj pomeni!"<p> "Pomeni?"<p> Rahla rdečica je
šinila Minki v lice.<p> "Kaj bi pomenilo?"<p> "Avanzm&aacute;!
Morda prideš v mesto!"<p> "Jaz? Hahaha! Kvečjemu v hribe, v še
večje hribe!"<p> "Ne laži! Če bi imela jaz tvoje navdušenje in
tvoje zmožnosti, prva služba, ki bi bila prosta v mestu, bi bila
moja. Sicer bi jim napravila kraval, pravi anarhistovski kraval.
Prav gotovo!"<p> "Ljuba duša, kdo se briga za naše kravale! Bi
se, nič ne rečem, toda za to bi najslabša morala biti vsaj
toliko socialista, kakor sem jaz. Potem bi šlo!"<p> Nato sta se
napotili učiteljici v gostilno k obedu.<p> Učiteljici sta naglo
dokosili in razmišljali, vračajoč se v šolo, kam neki je šel
obedovat nadzornik. Zakaj nekaj gostiln v vasi je bilo takih, da
ni vstopil vanje, kdor ni bil žganjar.<p> Ko sta zvedeli, da ni
bil pri nadučitelju, je učiteljski zbor soglasno sklenil, da ga
je povabil Smrekar.<p> "No, ta ga nakači zoper mene," je omenila
Minka in se smejala.<p> "Zoper vas?" je ugovarjal nadučitelj.
"Naj poskusi! Imamo tudi mi kaj besede!"<p> Pogumno si je
pogladil sivo, na kozlovsko pristriženo brado.<p> Ura je udarila
tri četrt, učiteljstvo se je razšlo po sobah.<p> Kakor dopoldne
se je godilo popoldne. Nadzornik je prebil večinoma pri Minki.
Po dokončanem pouku, ko sta bila sama v sobi, je nagovoril
nadzornik Minko slovesno:<p> "Gospodična, počakajte, da se
dogovoriva o važni, zelo važni stvari."<p> Nadzornik je sedel za
kateder; gube na usahlem licu so pričale o resnobnosti
sodnika.<p> "Gospodična, vi ste toženi!" Nadzornik je potegnil
iz žepa akt in ga razgrnil predse. Minki je vztrepetalo srce,
toda samo za trenutek. Takoj se je zbrala in opogumila.<p> "Na
svetu je vse mogoče, gospod nadzornik!"<p> "Vi ste toženi, da se
vtikate in silite v posle, ki vam niso nič mar. Kaj pravite na
to?"<p> "Po zakonu mi morajo biti mar posli v šoli. In o teh,
prosim, sodite! Za druge posle sem odgovorna svoji vesti in
svojemu prepričanju, nikomur drugemu!"<p> Nadzornik se je
presedel na stolu in Minko ostro motril skoz naočnike.<p> "Tako!
Opozarjam vas, ne zaigrajte svoje bodočnosti."<p> "Moja igra ni
hazard, se ne bojim, da bi mogla kdove koliko zaigrati."<p>
Nadzornik je zakašljal.<p> "Če se bavite z neumnim mazaštvom,
kakor kakšna zloglasna konjaška, ali je to dostojen posel za
učiteljico, za inteligentno učiteljico, ki naj nosi med narod
prosveto in napredek, ne pa nazadnjaštva."<p> "Dovolite, gospod
nadzornik, da tako očitanje z vso odločnostjo odklanjam. Res je,
da obiskujem bolnike, res je, da sem tu in tam poskusila z
domačimi in nedolžnimi zdravili, kakor je res, da sem dostikrat
že jaz edina povzročila, da so poslali po zdravnika, katerega
sem za nekaj revežev iz lastne revščine celo plačala. Če torej
ljudstvo opozarjam na higieno in če v prvi sili skušam pomagati,
ni to nazadnjaštvo, ampak nekaj drugega."<p> "In če zaradi vaših
zdravil pocepa živina," jo je naglo prekinil nadzornik, "ali je
to tudi napredno delo?"<p> Minko je stresel srd.<p> "To je laž!
Imenujte obrekljivca! Dokler ne vem imena, ne spregovorim črkice
več o tej stvari."<p> Nadzornik je pomolčal, Minka si je utrla
ustnice, ki so se tresle od razburjenja.<p> "Priče bodo pričale
o tem. -- Druga točka. Vi nameravate osnovati nekak tečaj za
odrasla dekleta. Vaše moči se bodo cepile s takim poukom in šola
bo trpela. Torej bodite modri in se ne lotite takih stvari."<p>
"Kadarkoli boste opazili, da zaradi dela izven šole trpi pouk in
napredek v mojem razredu, potem mi to delo kar prepovejte.
Dokler pa za to ni vzroka, vztrajam pri tej svoji misli, ker je
zaeno to moje prepričanje."<p> "Kakšno prepričanje?"<p> "Da je
vsak izobraženec dolžnik naroda zato, ker ga je narod šolal s
tem, da je plačeval davek. Zato nima le pravice, ampak vsak
izobraženec ima dolžnost, da narodu plačuje vsaj obresti od tega
dolga, da dviga izobrazbo naroda kakorkoli, da pomaga narodu z
znanjem, ki si ga je pridobil v šolah, plačanih z ljudskim
denarjem. To je moje prepričanje!"<p> Nastal je dolg odmor,
nadzornik je pisal beležke na polo.<p> "Nadalje ste v zvezi s
kaplanom in snujeta hranilnico in posojilnico. Ali ni vse to
politika, pot k prepirom? Kaj se vmešavate?"<p> "Odločno
zanikam, da bi bila politika, če se ustanovi zavod, ki bi
marsikoga otel iz rok oderuhov in pijavk. Toda če bi tudi bila
politika, trdim, da imam pravico politikovati, ker menda živim v
ustavni državi in imam kot inteligentka volilno pravico."<p>
"Sufražetka," je zamrmral nadzornik, ki je pisal na katedru.<p>
"Ostanite doma, ko zaslišim še priče, vas pozovem."<p> "Prosim,"
je odvrnila Minka in odšla z razpaljenimi lici za nadzornikom iz
sobe.<p> Ni imela navade, da bi iskala tolažbe pri Mari. Toda to
pot jo je nehote zanesla noga k tovarišici.<p> Mara je stala pri
oknu in gledala na cesto.<p> "Zaboga, Minka, kaj sta imela?"<p>
Skočila je k tovarišici in ji pritisnila bele dlani na lice.<p>
"Kako si razburjena! Tvoja lica gore!"<p> Vtem je vstopila
postrežnica Urša, poštena stara dekla, ki je takisto začela vsa
iz sebe:<p> "Križana mati, kaj vam hočejo, gospodična? Kakšni
ste? Jezus Marija, pred durmi čakajo Smrekar in Jok in tisti
Brnač, tisti pijanec! Zoper vas gredo, sem ujela nekaj besedi!
O, hudobe obsedene!"<p> Minka je sicer slutila ob zaslišanju, da
utegne tičati vmes Smrekarjeva roka, toda uverjena ni bila. Ob
tej deklini razlagi se ji je zdanilo.<p> A tedaj je ni prevzel
strah, prešinila jo je moč, da je ognjevito razodela vso pravdo,
ki je bila naperjena zoper njo, in h koncu stisnila drobno pest
ter udarila po mizi:<p> "Ne neham, če me stro!"<p> Urša je z
razprtimi usti poslušala, potem pa pozabila, kaj ji je treba
pospraviti v sobi, ter odvihrala iz sobe proti vasi, da ji je
odletavalo krilo, kakor bi bila nevesta, ne petdesetletna
starica. V vasi je letela od hiše do hiše, loputala z vrati in
skoz vsaka kričala: "Pomoč! Gospodično Minko preganjajo!
Mešetar, Brnač, Smrekar! Povejte jim, kar jim gre! Pred šolo
so!"<p> Vtem je nadzornik povabil nadučitelja in došle tri priče
v sobo z Minko vred. Priče so pričale in pretiravale, Minka se
je zagovarjala in odgovarjala tako odločno, da je moral
nadzornik zaključiti zaslišanje in razsoditi, da bo treba še več
prič, ter je nazadnje Minko kot izredno dobro učno moč celo
pohvalil.<p> Priče so se osramočene spogledale. Smrekar se je
ponudil in predlagal, da lahko takoj pozove še drugih prič. Naj
se stvar ne vleče, ampak še danes razsodi, ali je tožba
upravičena ali ni.<p> "Naj bo," je rekel po premisleku
nadzornik. "Privedite prič. Počakam!"<p> "Pojdimo," je rekel
Smrekar in potegnil za rokav Joka in Brnača.<p> Ko so stopili
pred šolo, jim je zaprla pot množica mož, žena in deklet, ki so
z jeznimi pogledi zrli v šolo.<p> Smrekar se je prestrašil.
Kljub temu je, svest si svoje moči, zarjul v množico:<p> "Kaj
stojite, zijala! Kdo vas je klical! Stran!"<p> Jok je poskusil
napraviti gaz med možmi, ki so se pa strnili še tesneje in ga
odrinili s trdnimi komolci.<p> "Toliko je ta svet naš kakor
tvoj, Štefan, in nihče nas ne bo zmerjal in gonil proč!"<p>
Čokat dedec je tako zagrmel izmed množice in dvignil pest.<p>
"Pustite gospodično Minko! Kanalje!"<p> Z visokim glasom se je
odzval krik izmed žensk. Vse je vršalo, vse se gnetlo in
vpilo.<p> Ob silnem hrupu se je prestrašil sam nadzornik in plah
stopil med vežna vrata. Dobro dolgo je zamahoval z rokami,
preden je ljudstvo toliko pomiril, da je mogel spregovoriti.<p>
"Možje, kaj želite?"<p> "Nihče ne bo gospodične Minke preganjal
in črnil. Kdor to dela, je lažnivec!"<p> "Falot, obrekljivec!"
je donelo izmed množice.<p> "Torej ni zavdajala s svojimi
zdravili živini?"<p> Ljudstvo je zagrmelo, vsa gneča se je
zgibala in pritisnila proti šoli.<p> "Kdo je tako lagal? Povejte
ga! Tožimo ga! Vsa fara ga toži, smrdljivca!"<p> "Možje, ali res
želite, da bi se ustanovila posojilnica, kakor vas nagovarja
učiteljica Minka?"<p> "Povsod so že, samo pri nas je še ni!"<p>
"Torej pojdite mirno domov! Gospodični Minki se nič ne zgodi.
Zbogom!"<p> Nadzornik je stopil v vežo in vrata zaprl,
nadučitelj je obrnil ključ.<p> Med množico je završalo od
veselja. Jok je prebledel, popustil Brnača in Smrekarja ter se
prihuljeno plazil ob šolskem zidu med ženskami, ki so ga
zmerjale in suvale s komolci. Smrekar si je grizel ustnice,
poskusil za kljuko pri vratih, da bi se umaknil v šolo. Vrata so
bila res zaklenjena. Možje so se mu smejali in mu grozili.<p>
"Ni to še zadnja beseda," je jezno kriknil Smrekar med ljudi.<p>
"Kog&aacute;? Še grozi! Še jo bo preganjal! Fej!"<p> Množica je
zavalovila proti durim.<p> Tedaj sta se pojavila župan in
župnik, ki ju je priklical šunder. S težavo sta pomirila ljudi,
da so se umaknili izpred šole.<p> Nadzornik je bil oplašen
zaradi nenavadno izjavljene ljudske volje. Dolgo je hodil
zamišljen po sobi, preden je pozval vse učiteljsko osebje h
konferenci.<p> "Vsekako je bil danes neprijeten dogodek. Ali
vkljub temu moram poudariti, da ste, gospodična Minka, jako vrla
učiteljica, in vam čestitam na uspehih v šoli in zaeno na
ljubezni, katero uživate pri ljudstvu."<p> "Hvala za čestitko,
gospod nadzornik. Jo odklanjam, ker v šoli vršim samo svojo
dolžnost, zunaj nje pa še nisem kdove kaj storila."<p> Minka se
je tresla od razburjenja, da je Mara stopila k njej in jo objela
čez pas.<p> "Bravo, moj socialist!"<p> Nadzornik je
nadaljeval:<p> "Vendar je pa obžalovanja vredno, ker se je
porodil v fari razpor in ste tega vzrok kolikor toliko vi. Zato
bi vas prosil in vam svetoval, da čimprej prosite
premeščenja!"<p> Minka se je iztrgala iz objema Mari in stopila
bliže k nadzorniku. Za hip je pomolčala, da se je umirila.<p>
"Slovesno izjavljam, da zaradi tega ne vložim nikdar prošnje za
premestitev. Kdor je nasprotnik takega dela za narod in se boji
poštenega boja, tak je sovražnik narodnega napredka in
blagostanja. To pa jaz ne bom nikdar! Toda takisto slovesno
izjavljam, da zaprosim drugam, imam že dlje skrito željo, samo
pod tem pogojem, da dobim za vse to uradno zadoščenje in
priznanje: kar sem delala, sem delala po vesti za narodni
blagor."<p> Nadzornik se ji je približal in ji segel v roko:<p>
"Zgodilo se bo!"<p> S tem je bila konferenca končana.<p> Pred
šolo so zapeli kraguljci, nadzornik se je poslovil, sani so
izginile v mrak.<p> Sam po sebi se je razvil v šoli vesel večer,
katerega se je udeležil celo nadučitelj, ki je sicer bival tih
in skrbi poln sredi številne družinice. Mara je varila punč,
postrežnica Urša je znesla skupaj pijače in vsakovrstnih
prigrizkov. K večeru je prišla tudi Alena, ki je vsa ogorčena
šele tedaj zvedela, kaj se je zgodilo.<p> Vsi zapored so
napivali Minki, ker je tako sijajno zmagala. Tudi Mara ji je
napila.<p> "Čestitam, dragi socialist, ker gre tvoje žito v
klasje. Toda sedaj bodi modra žanjica in požanji zrelo pšenico.
To se pravi: vrzi skoz okno vse knjige in zdravilne kroglice,
prosi v mesto in si poišči ženina ter nas vse povabi v svate! To
bo krona tvojega socializma! Živela!"<p> "Hvala, prijateljica,"
se je šalila Minka. "Imam že ogledano njivo, kjer bo zorela moja
pšenica. Toda to je moja skrivnost! Živela prosveta našega
naroda!"<p> Alena je sredi razigrane družbe pozabila na večerjo
in jo resnično zamudila prvič, odkar je služila Smrekarja. Ostre
zabavljice in strelice, ki so v pogovoru frčale v Smrekarja,
iskren srd na njegovo ovaduštvo in nekoliko vina -- vse to jo je
razgrelo, da se je je polotila domov grede nenadoma strupena
maščevalnost.<p> Ko je stopila v obednico, je sedel Smrekar sam
pri mizi in iztakal že iz druge buteljke. Žena je odšla z
Viktorjem v spalnico.<p> "Lepa reč, da se potepate tako dolgo,"
je odgovoril Smrekar Aleni v pozdrav.<p> "Oprostite, potepala se
nisem, bila sem v pošteni družbi."<p> "Hahaha," se je zakrohotal
zaničljivo Smrekar in postavil dvignjeno čašo na mizo.<p> "V
pošteni družbi, kakopa! Minka, seveda, in vaš ljubček, hahaha,
poštena družba!"<p> Aleno je speklo, da bi bila odletela od tal.
Vsa se je stresla, da si ni mogla odpeti pelerine.<p> "Oba sta
vsaj toliko poštena kot vi, ki ste lažniv ovaduh in še kaj
drugega, kar sami veste."<p> Iz Alene je bruhnilo tako nenadoma,
da se je sama svoje besede prestrašila.<p> "Kaj, kaj?" je planil
Smrekar kvišku in pestil roke. "Kaj sem, povejte, recite, če se
upate. Po priče! Tinca!"<p> "Če vi tako pošteno učiteljico, kot
je Minka, tožarite, potem bi jaz imela čisto prav, če bi vas
naznanila zaradi pisma. Naj se zve vse!"<p> Smrekar je vtaknil
roke v žep, stopil široko pred Aleno in ji gledal s srepim
pogledom v lica, dolgo, ne da bi črhnil. Samo spodnja ustnica se
mu je zibala in se izveznila, kakor bi tipala za dosti strupenim
odgovorom. Alena je vzdržala pogled in se ni ganila. Nato je
začel sunkoma, sikaje:<p> "Misliš ti, gosposka beračica, da boš
v tej stvari za pričo? Kaj pa še! Ne, ne -- imam že pisma od
advokata. Na zatožno klop te potisnemo - in potem tvoje
pričevanje ni vredno piškave tepke -- razumeš -- in sedaj govori
in ovajaj, če imaš pogum, le ovajaj, smejal se bo tale."<p>
Smrekar se je potrkal s prstom na čelo.<p> Alena je vztrepetala
kakor topolov list, pogum ji je ubila ta strašna grožnja in bolj
je izjokala iz stisnjenih prsi nego izrekla jecajoč besedo:
"Slepar -."<p> Nato je zbežala v svojo sobo, iz katere je slišal
Smrekar glasen jok, ko je hodil gor in dol po obednici.<p>
XIX.<p> Kakor nevihta je planil pretekli dogodek na vso vas, pa
se je kakor nevihta hitro polegel.<p> Drugo jutro je sijalo
sonce mirno na belo ravan, kmetje so prenašali koše s skednjev
in krmili goved, oblečeni v podričane kožuhe, otroci so
premlevali v šoli abece; Smrekarjeva žaga je sak&aacute;la
brezbrižno staro pesem, gospodar je v rano jutro hodil krog
skladovnic in prešteval žaganice ter si zapisaval okorne
številke v notes.<p> Alena je šla še pred poukom na sprehod, da
si ohladi razbeljeno glavo. Ves ta stari red v okolici,
vsesplošna brezčutnost jo je iznenadila.<p> Vso dolgo prečuto
noč so jo mučile strašne slike. Krik ljudstva, grožnje
Smrekarjeve, bodoča sodba, zatožna klop -- ji je mrgotalo pred
očmi.<p> Zato je bila prepričana, da jo te nočne slike sprejmo
žive in žugajoče, ko prestopi v jutro prag svoje sobe. Toda v
sončni luči se je vse razblinilo. Ščinkavci in strnadi so se
prepirali na dvorišču s požrešnimi vrabci za zrnje, ki je ostalo
kokošim, kakor vsako jutro, od soseda se je slišalo hripavo
bevskanje sitnega psa, kakor vsako jutro, gostaške deklice so
hitele z lončki mleka, zakasneli šolarji so se podvizali z
okornimi čevlji po nerodni poti, sama gola vsakdanjost.<p> "Ali
so bile samo sanje?" je premišljala Alena.<p> V noči pobledelo
lice se je ozarjalo v mrzlem zraku. Trudni živci so se
pomirjali. Hotela je mirno razbrati razburjene misli. Toda ni
mogla. Prijetna brezčutnost se je je polaščala. Kljub temu jo je
vendar spremljala edina misel, sklep vseh sklepov, katere je
sklenila v pretekli noči: Stran! Kakor pribito in nepremakljivo,
kakor dovršeno dejanje je stal pred njo načrt: Po božiču se ne
vrnem več. Zato se je namerila, da po obedu takoj odpove
Smrekarju službo.<p> S strahom je pričakovala poldneva in
kosila. Ko je stopila z Viktorjem ob roki v obednico, še ni bilo
Smrekarja. Gospa je velela, naj ne čakajo, ker se Štefan še mudi
na žagi. Pravzaprav je bila Alena vesela, da ga ni bilo pri
mizi. "Vsaj pokosim brez tistih strašnih pogledov, ki bole še od
prejšnjega večera," je mislila. Ali vendar jo je hkrati jezilo,
da ga še ni zagledala, ker jo je trla silna radovednost, kak bo
Smrekar po tem groznem spopadu.<p> Skoraj so že dokosili, ko je
prižvižgal Štefan vesel in razigran v sobo. Kakor bi se ločila
snoči v največji ljubezni, tako prijazno je ogovoril Aleno in
vprašal po Viktorjevem napredku.<p> To vedenje je Aleno bolj
zbegalo, nego bi jo mogla najgorja osornost.<p> "Pijan je bil,"
je takoj pomislila. "Niti ne sanja ne, kaj je govoril."<p> Ko je
Smrekar naročil ženi, naj prinese steklenico sladkega terana, in
je Aleni sam natočil kozarec, je spremenila sodbo.<p> "Ni bil
pijan, ne. Potuhnil se je in se mi prilizuje!"<p> In tako se je
zgodilo, da Alena po obedu ni odpovedala službe, marveč je šla z
Viktorjem takoj k pouku.<p> Po dokončani uri se je pa brez
pomisleka in obotavljanja napotila k Minki v šolo. Plaha
razburjenost se ji je vnovič pojavila.<p> "Vse ji razodenem!"<p>
S tem sklepom v duši je stopila v Minkino sobo.<p> Minka je
slonela ob oknu, zatopljena v knjigo.<p> "Kaj delaš?"<p>
"Gospodinjstva se učim. Pozdravljena, Alenčica!"<p> "Povej mi,
ali imaš kaj krvi ali je nimaš, ali si brez živcev in brez
srca?"<p> Alena je vrgla pelerino na posteljo in prijela Minko
za roke.<p> "Zakaj tako vprašaš?"<p> "Zakaj? Pomisli, včerajšnji
dan! In ti po vsem tem mirno bereš, kakor bi se ne bilo nič
zgodilo."<p> "Oj, ti punčka boječa, ti! To je življenje, kaj
hočeš? Mene tak dogodek le dvigne do novega dela. Ali naj me
potre?"<p> Minka ji je odmaknila roke, zakrilila po zraku in se
ustopila na sredo sobe: "Streti me moreš, potreti nikdar, usode
sovražne besneči vihar..."<p> Nato se je veselo zasmejala in
posadila Aleno na stol, tesno poleg sebe.<p> Alena je molčala,
potem globoko vzdihnila. Nagajivo je Minka posnela vzdihljaj, jo
pobožala in rekla:<p> "Revček moj!"<p> "Ne šali se! Resnično sem
revica!"<p> V glasu je bilo vse polno iskrene bridkosti. Minka
jo je občutila. Takoj se je okrenila do Alene in jo sočutno
prosila:<p> "Povej mi, kaj te tare! Zaupaj mi! Bodi
odkritosrčna!"<p> Alena se je ozrla v Minkine oči, v katerih je
sevalo kakor materinski ogenj. Začela je in ji zaupala vse. Ko
je dokončala, je pristavila: "Gorje mi, Minka, ker sem sama,
tako strašno sama!"<p> Nato si je zakrila obraz, ker je čutila,
kako so se ji usule solze.<p> Minka je bila iznenadena. Vstala
je in začela hoditi po sobi. Za nekaj časa se je ustavila pred
Aleno, ki si je otirala oči.<p> "Povej mi, ali si to že komu
zaupala?"<p> Alena je zardela.<p> "Sem."<p> "Komu?"<p>
"Brestu!"<p> Minka je šla po sobi gor in dol. Nato je rekla:<p>
"Bolje bi bilo, ko bi bila meni."<p> "Ne obsojaj me zato. Brest
je tako dober!"<p> "Ali je kaj storil zate?" je vprašala naglo
in odločno.<p> "Pri Smrekarju je bil."<p> "No, in?"<p> "Je
rekel, naj se ne bojim!"<p> "Sicer nič?"<p> "Pove mi ob priliki,
je rekel."<p> "Alena, veruj mi, Brest ni mož, ali vsaj premalo
mož. On je -- slabič!"<p> Trda sodba je Aleno zabolela.<p>
"Minka, ti si krivična. On je tako ljubezniv, tako dober!"<p>
"In to je za moža premalo, po moji sodbi namreč. Toda pustiva
to. V tebi govori srce. Poslušaj pa me tole: Ti nisi za
Smrekarjevo hišo. To je jasno. Tam boš sama sredi vse družbe do
sodnega dne.<p> Toda službe ne odpovej! Nikakor ne! Zakaj, ti
danes še ne povem. Zveš pa kmalu. Ali boš ubogala?"<p> "Bom," je
odgovorila Alena, kakor odgovori otrok materi.<p> Minka je sedla
zopet k njej in jo prijela za roko.<p> "Otrok moj, ne zameri, da
ti tako pravim, razodenem ti skrivnost ženskega srca. Dovolj
grenkosti me je stalo to spoznanje. Pomni tole za vse življenje:
Naše žensko srce je ustvarjeno za materinstvo!"<p> Minka je
spregovorila to trditev zelo slovesno.<p> Alena se je
razveselila:<p> "Ah, da, Minka, prav imaš. Žensko srce ne more
biti samo, zato smo učiteljice mučenice. Komaj nekaj mesecev jem
ta grenki kruh, in že se je rodilo iz njega spoznanje. Mara ima
prav!"<p> Minka je nadaljevala, kakor da bi ne slišala Aleninih
besedi.<p> "Moje iskreno prepričanje je, da je žensko srce
srečno le tedaj, ko izliva in izžareva kakor sonce ogenj
ljubezni na otročiče krog sebe ob ljubljenem možu; če tega ne,
naj bo ženska pa idealna mati: kjerkoli, ali mati nuna v
samostanu, ali mati ob posteljah bolnikov -- ali mati sredi
šolske dece in sredi socialnega gibanja svojega naroda.
T&aacute;ko žensko srce, ki izžareva iz sebe materinsko
ljubezen, ne bo nikoli samo in bo edino resnično srečno. Poglej
in oprosti!<p> Ali sem bila jaz snoči sama? Ali sem bila na
Miklavžev večer sama? Ali sem v šoli sredi otrok sama? Mati sem
in na to materinstvo sem ponosna in sem srečna!"<p> Minka se je
razvnela, da ji je šinila kri v lica.<p> Alena je zrla nanjo
kakor na vzvišeno bitje, in se ji je zdelo, da ni s te črne
zemlje, da je od nekod drugod, s sonca, od zvezd. Zato sta obe
dolgo molčali.<p> "Ti si edina, Minka, ti si ideal," je pričela
Alena ponižno. "Do tega se jaz ne povzpnem nikoli. In če bi bilo
tisoč učencev krog mene, že čutim, jasno vidim, da bom med njimi
sama do konca dni."<p> "Sama in nesrečna!" je dostavila pikro
Minka.<p> Ali takoj se je prestrašila in skušala popraviti.<p>
"Pravzaprav pa ti še niti nisi učiteljica. Zato nič ne sodim in
ne sodi ti! Če sredi učencev začutiš še grozno samoto, potem
kreni na drugo pot, Bog ti jo blagoslovi, moj dobri otrok!"<p>
"Hvala lepa, ljuba mati!"<p> Obe sta se zasmejali.<p> "Kajne,
Alenčica, teorija je pusta! Za danes je dosti. Sedaj grem
obiskat Brestovo mater. Ali me spremiš?"<p> Alena je takoj
vstala in se odpravila z Minko proti vasi. Potoma je Minka še
enkrat Aleno opozorila, naj vztraja v službi in čaka. Takisto
naj je ne bega pravda. Smrekar si bo brez dvoma stokrat
premislil, preden bi se drznil zapletati njo v to stvar.<p>
Brestovka je sedela na zapečku.<p> "Sem že za pečjo, gospodična!
Bog plačaj! Saj pravim: Vi vse znate in vse veste. O božiču bom
že pri polnočnici!"<p> "To me zares veseli, mati!"<p> "In Ivana
tudi, kajne?" je vprašala Alena, da je sploh kaj
spregovorila.<p> "Kajpa da ga! Toda saj ne utegne. Še zmešalo se
mu bo od učenja. Gospodična, poglejte no k njemu! Ves ljubi dan
tiči zgoraj."<p> Alena je takoj odšla, Minka se je ozrla za
njo.<p> Ko se je na Alenino trkanje odzval Brest v sobi, jo je
spreletelo. Kakor jo je vleklo skrivnostno k njemu, bi se v hipu
najrajši okrenila in odšla. Plaho je pritisnila kljuko in
odprla. Brest je že stal ob vratih, kakor bi jo pričakoval.<p>
"Kako me veseli, Alena! Slutil sem, da pridete!"<p> "Ne
verjamem, morda ste slutili neko drugo," mu je ponagajala.<p>
Brest ji je stisnil še enkrat roko in jo hrepeneče pogledal.<p>
"Kako ste zlobni, Alenčica!"<p> "Zato pridem na zatožno
klop!"<p> "Šaljivka!"<p> "Ne, ne, resnično! Seveda vi nič ne
veste, ko tičite doma, kaj se godi po vasi."<p> "Sem že zvedel.
Grdo je napravil Smrekar."<p> "Zato sem se hotela maščevati nad
njim in mu zagrozila, da ga ovadim. Ali veste, kaj mi je rekel?
-- Vi pridete sami na zatožno klop! -- Pomislite!"<p> "Že spet
ta stvar! Gospodična, nikar ga ne dražite, lepo vas prosim. Ne
brigajte se ne zanj ne za Minko, za nikogar."<p> "Za vas tudi
ne! Prav imate. Zame se tudi nihče ne zmeni!"<p> Alena je
povesila glavo, da ni vedel Brest, ali je kljubovalnost ali je
žalost. Alenin očitek ga je zapekel. Spregovoril je, kakor bi
bil užaljen, vendar je bil njegov glas proseč in se je
tresel:<p> "Gospodična, ne delajte mi krivice, prosim vas!
Verujte mi, kar sem vam rekel, da vas globoko čislam, in ko bi
to uro mogel, naredim, da niste več ob tem grenkem kruhu."<p>
Alena je dvignila glavo in mu zrla v oko.<p> "Vi dvomite," se ji
je približal Brest in stopil tik pred njo.<p> "Ah, ko sem tako
nesrečna!"<p> Brest je postal za trenutek in gledal v te oči, ki
so zrle, skoraj orošene s solzami, nekam v daljavo, kakor bi
iskale nekoga in ga klicale. V njem se je vse vzvalovilo, vsak
premislek je izginil, roke so se same od sebe razkrilile -- in
preden se je zavedel sam in se zavedela Alena, so se dotaknile
njegove ustnice Aleninih.<p> Kakor bi bila hipoma oba
vzdramljena iz sanj, sta odstopila za korak vsaksebi. Alena je
iskala besede -- nerazločna beseda je prišla preko šepetajočih
ustnic, naglo se je obrnila in odšla, za njo je stopal Brest, ki
je čutil po stopnicah, da mu kleca koleno.<p> XX.<p> "Dovolj! Če
ne gre, ne gre!"<p> Tako je nejevoljen rekel Brest tisti večer
po Aleninem obisku, zaprl knjigo in upihnil luč. Ko je nastala
tema v sobi, je šele opazil, kako lije mesečina skoz okno. Začel
je hoditi po sobi, zamišljen, s povešeno glavo.<p> "Neumnost sem
napravil," je mrmral. "Veliko neumnost! -- Ko bi bila Alena
rafinirana ženska -- ba -- kdo bi se menil. Toda pravzaprav je
še otrok. In če ta ženski otrok misli, da je stvar resna, potem,
kaj potem?"<p> Brest je obstal pri okno in si postavil kazalec
na čelo. "Potem ostane neumnost -- neumnost in za neumnostjo naj
pride modrost. Tako! Kaj pa lazi za mano? Prav je tako!"<p>
Hitro in jezno se je začel slačiti, da je odletel gumb od
telovnika in se zakotalil po tleh. Nato je legel, zamižal in
hotel naglo zaspati. Toda v polsnu so pogledale vanj Alenine
oči, kakor bi ga iskale in klicale. Nič več ni ponavljal:
Neumnost! Srce je kljuvalo in klicalo: Pridi, predraga!<p> Ko je
drugo jutro s&eacute;del h knjigam, je malomarno pomislil na
prejšnji večer, se nasmehnil, kakor se nasmehne človek lepim
sanjam, ter se lotil dela. Mirno in spešno je pisal nalogo, da
je pozabil obeda in ga je morala priti mati klicat. Hitro je
dokosil in zgovorni materi malo odgovarjal, da je starica kimala
z glavo, ko je odhajal spet v podstrešno sobico, in ponavljala:
"Zmeša se mu, zmeša! Sveta Katarina, ohrani mu pravi um in
pamet!"<p> Do večera je delal. Pa je prišel mrak in potrkal na
njegovo okno in potrkal na njegovo srce. Pero se mu je ustavilo,
knjiga mu je zamrzela. Napotil se je skoz vas brez cilja in
namena. Na nebu so se vžigale zvezde, bela ravan je blestela,
pod nogami je veselo škripalo. Brest je zamišljen ponavljal čez
dan obdelano snov. Toda kmalu so se mu začele oddaljevati misli
in podmene avtorjev, dokler se niso razblinile v daljavi in se
je zamislil drugam tako živo, da je hipoma dvignil glavo in se
ozrl. Zdelo se mu je, da stopa pred njim Alena. Toda nje ni
bilo, pač pa se je dvigal pred njim izza obletelih orehov
Smrekarjev dom. Brest je obstal.<p> "Ko bi pogledal k
Smrekarju," je hinavsko preudarjal razum.<p> "Ko bi pogledal k
Aleni," je sililo odkritosrčno srce.<p> Noga se je sama od sebe
prestopila, Brest je zavil na Smrekarjevo dvorišče.<p> Prav
tedaj je prišel pred vežo od nasprotne strani Štefan, ki je bil
na žagi.<p> "Dober večer, gospod Smrekar!"<p> "Vendar spet
enkrat! Me veseli!"<p> Štefan mu je podal roko, na kateri je
Brest začutil smolnate lise, ko jo je stisnil.<p> "Ali ne
motim?"<p> "Ne bodite sitni," ga je potolažil Smrekar po domače
ter ga prijel za komolec in odšel z njim po stopnicah.<p> "Kar v
obednico pojdite; morda je tam Alena in Viktor. Jaz pridem
takoj!"<p> Smrekar mu je odprl vrata.<p> "Vidite, tukaj sta!"<p>
Brest je vstopil.<p> "Kaj delate, gospodična?"<p> Brest je
pogledal na mizo, kjer so bile razgrnjene pole s podobicami, ob
katerih je sedela Alena in jih izrezljavala s škarjami.<p>
"Jaslice, jaslice!" se je oglasil Viktor, prijel pravkar
izrezanega velbloda in mu ga nesel pokazat.<p> "Poglej!"<p>
Brest se je umetno čudil otroku in kameli pa gledal preko
podobice na Aleno. Sam je čutil, kako mu je šinilo v lice, ko jo
je zagledal, in takisto je ona vsa zaplamtela in zastavljene
škarje so ji izpodrsnile ter odrezale pastircu nogo.<p> "Na," je
skrivala razburjenost. "Le čakajte, vi ste vzrok, da sem
odretala pastirčku nogo. Sedaj morate vi opraviti operacijo pri
siromaku."<p> "Ah, škoda," je pritekel Viktor in držal proti
luči ranjenega možička.<p> "Popravim," je obetal Brest, ko ji je
segal v roko. Obeh oči so se srečale, samo za trenutek se
spogledale, toda zadosti dolgo, da so zaeno vprašale: Kaj se je
zgodilo snoči? In iz nobenih ni bilo odgovora, zakaj oboje so se
naglo povesile. Brest je odlagal klobuk, Alena mu je primikala
stol k mizi.<p> "Torej sedaj popravim škodo! Kje je ranjeni
pastirec?"<p> Alena mu je ponudila škarje in Viktorček je od
veselja ploskal, ko je videl, kako naglo rezlja Brest in pomaga
Aleni.<p> "Aha, ali so vas napregli," se je prismejal Smrekar v
sobo, ko je zagledal to delavnico.<p> "Gospod Brest bi moral
vsak večer priti pomagat. Do božiča je komaj nekaj dni še. Sama
ne bom kos vsemu."<p> "Dobro, le pridite, gospod Brest, v
dnino."<p> "Ko bi utegnil, srčno rad!"<p> "U," se je čudil
Smrekar; "pretrgati se vam tudi ni treba z učenjem. In če ima
človek še takole prijetno družbo pri delu, kakor vi sedajle,
potem laže utegne, kajne?"<p> Smrekar se je hudomušno namuznil,
Alena je sklonila glavo niže, kakor bi ne videla dobro ovnovega
hrbta, katerega je izrezavala, Brest je popolnoma po nepotrebnem
zakašljal in bil vesel, da mu ni bilo treba odgovoriti, ker je
Viktor prinesel očetu pokazat izrezane podobice.<p> "Ate, vidiš,
pet dreves, pet ovčic in kamela in pet pastircev. Lepo,
kajne?"<p> "Kako ci-ci," je pregledaval oče izrezke in se
čudil.<p> "Ate, jaz pravim, da je pastircev dovolj pet. Le
živine mora biti veliko, kajne, živine in pa dreves. Kajne,
živina in les je kaj vredna, je več vredna kot pastirji, jeli,
ate? Kaj praviš?"<p> Smrekar se je bučno zasmejal sinu, ga
potapljal po glavi in ga pohvalil.<p> "Tako je, Viktorček!
Živina in les, to velja! Kaj bi s pastirji! Ti, fant, boš dober
gospodar! Le tega se drži!"<p> "Vidiš, Alena, ate tudi tako
pravi. Živina in drevca, to kaj velja. Ti si pa tako neumna, da
bi samo možice rada imela. Na ga!"<p> In Viktor je prijel
pastirčka z odrezano nogo ter ga raztrgal in vrgel na tla.<p>
"Viktor!" je kriknila Alena, da se je otrok preplašil. Smrekar
pa se je smejal, da se je tolkel ob kolena in ponavljal:<p>
"Ha-ha, torej gospodična pa le možice rada, ha-ha, same
možice?"<p> "Ali res, gospodična?" se je okrenil do nje Brest,
ki se je zasmejal s Smrekarjem vred, a naglo utihnil, ker je
videl, da je Alena užaljena.<p> "Jezuščka niso prišli molit ovni
in živina in smreke, ampak ljudje, pastirčki! Razumeš, Viktor,
pastirčki, zato jih mora biti mnogo pri jaslicah. In če nočeš
pastirčkov, tudi ovčic ne boš imel. Pa sam reži, na!"<p> Tako je
Alena odgovorila na Brestovo vprašanje in na Smrekarjev smeh ter
ponudila Viktorju škarje.<p> "Ne, ne!"<p> Deček je dvignil
ročice in se obesil Aleni za vrat. Smrekar se je začel vnovič
smejati in je govoril Brestu, da sin ni razumel in slišal, ker
je s poljubčkom prosil sprave pri Aleni.<p> "Ha, to bo
gospodarski talent. Tak otrok in jo pošine, da bi bil velik
človek ponosen. Haha!"<p> Takoj je velel prinesti vina in Bresta
je povabil na večerjo.<p> Dolgo so se zasedeli, a vsi so bili
izborne volje in so soglasno sklenili, da mora priti Brest vsak
večer pomagat Aleni delati jaslice.<p> "Naj bo, kar sem
obljubil," se je odločil Brest drugi večer in takoj odšel k
Smrekarju.<p> "Saj res nisem iz železa," je modroval tretji
večer, zaprl knjigo in šel isto pot.<p> In hodil je slednji
večer do božiča.<p> Tisti dan pred božičem so po kosilu čakale
pred Smrekarjevo hišo sani. Smrekarica je posodila Aleni
kožušček, vsi so jo spremili do vrat; kraguljčki so zapeli in
sanke so zdrsnile z dvorišča.<p> Ko so sani na ovinku krenile iz
vasi na glavno cesto, se je nekdo umaknil v sneg, dvignil klobuk
in pozdravljal. Alena se je ozrla in spoznala Bresta. Srce je
vzkipelo, bela rutica je odgovarjala Brestovemu pozdravu, dokler
niso sani izginile v daljavi.<p> "Minka se moti," je razmišljala
Alena. "Kako je dober! Ti večeri, ko je zahajal k nam on, so
bili najlepši."<p> Hitreje nego so tekle sani, so se pletle
misli v njeni glavi. Pesem kraguljčkov je bila spev lepim
sanjam.<p> Blizu kolodvora se je šele zdramila in se spomnila,
kam se pelje.<p> "Le nobel, Alena!" se je domislila materinega
klica. Ponosno je pogledala po konjih, po saneh in po kožuščku,
izza katerega je gledala njena lepa glava kakor roža iz temnega
grma.<p> "Le nobel," je spregovorila sama s seboj na glas in se
zasmejala, da se je ozrl hlapec na kozlu in počil z bičem.<p>
Čim bolj se je bližala postaja, bolj so plahnele sanje in je
ginil spomin na službo in na trpljenje. "Domov, domov, k očetu,
k materi!"<p> Ko so obstali konji pred postajnim poslopjem, je
skočila s sani, stisnila hlapcu kronico v roko in hitela po
vozovnico. V veži je srečala pismonošo. Bil je nekoliko vinjen
in kučma mu je visela na levo uho.<p> "Kaj pa vi tu?" ga je
radostno ogovorila.<p> "Sani sem čakal, sani!"<p> Zagugal se je,
ko je obstal pred njo, in se parkrat prestopil, da je ujel
ravnotežje.<p> "Ali ste bili v Ljubljani?"<p> "Dan sem imel,
dan, gospodična, zaradi tistega neumnega pisma."<p> Alena je
vztrepetala.<p> "In kako se je izteklo?"<p> "Nič se ni izteklo,
nič še. Vse sem po pravici povedal. Vse. Naj drugi gledajo in se
zagovarjajo!"<p> Pismonoša je segel v žep in privlekel iz njega
posvaljkan ogorek smotke ter tipal za žveplenkami v
telovniku.<p> Alena je prebledela.<p> "Kdo so tisti -- drugi -?
Koga ste naznanili?"<p> Glas se ji je tresel. Da je bil
pismonoša trezen, bi bil zapazil Alenino zmedenost.<p> Pismonoša
je potegnil ob hlače žveplenko in se močno zagugal.<p> "Koga sem
naznanil? -- Nobenega nisem naznanil, ampak povedal, da sem dal
pismo Joku. Ta je falot! Tudi Strniška je tako pričala, da sem
nedolžen. In naša poštarica Erna, to je duša! Ob kruh bi me bil
spravil ta kajon, da ni Erna tako prav in dobro pričala o
meni."<p> Hlapec je od zunaj ugledal pismonošo in zavpil
nadenj.<p> "Koj, koj! Adijo, gospodična! Jok naj se pa le
pripravi na precep."<p> Pismonoša je splezal na kozla, Alena je
gledala za sanmi, torbica v roki ji je trepetala.<p> Tedaj je
nekdo potrkal na šipo, kjer se oddajajo vozovnice. Alena se je
zdramila.<p> "Gospodična, vlak takoj pride!" se je oglasil skoz
okence mlad uradnik, ki je že dolgo slonel za steklom in gledal
Aleno.<p> Hitro je kupila listek. Ko je spravljala drobiž, ji je
padla desetica na tla. Vlak je zahrumel, Alena ni pobrala
desetice. Vsa zbegana je hitela k vlaku.<p> Sprevodnik ji je
odkazal oddelek, kjer so se vozile tri učiteljice, njene znanke.
Alena se jih je v resnici prestrašila, ker je že lela samotnega
kotička, kjer bi se umirila in zbrala misli.<p> Tovarišice so jo
veselo pozdravile. Ena je bila Alenina součenka.<p> "O
Marijandel! Pozdravljena!" se je kljub razburjenosti razveselila
Alena. "Kako ti je?"<p> "Izborno! Čestitajte ji," je odgovorila
zanjo starejša učiteljica.<p> Marijanica ji je požugala.<p>
"Nevesta je!"<p> "Res? Torej čestitam!"<p> "Hvala, toda je še
vse lahko vija-vaja-ven! Jaz moškim nič ne verjamem!"<p> "Kakšen
pa je?" je hitro vprašala Alena, ko je sedla poleg svoje
prijateljice.<p> Starejša učiteljica se je zasmejala.<p> "Oj,
kako vprašate! Tako se vpraša po petošolcu. Ko gre zares, se
vpraša: &lt;MI&gt;Kaj je, kaj&lt;D&gt;? To velja! Od lepih brčic
in milih po gledov, pa od chic hoje in od postrani klobuka -- se
ni še nihče do sita najedel."<p> "Mm, kakšna lepa proza!" je
ugovarjala Marijanica in pripovedovala Aleni z žarečimi očmi, da
je on uradnik na postaji in zal, kot le kaj.<p> Sredi živahnega
in veselega pogovora se je Alena mnogo bolj umirila, nego bi
bila ždela sama v kotu in bi bila razmišljala grozeče slutnje.
Tudi v družbi ji je silila tu in tam neljuba misel v glavo.<p>
Ali mimogrede jo je premagala, ko se je jasno spomnila, kako je
bil Smrekar zadnji čas vesel, da ji ni nihče omenil nič o pravdi
in da Joka ni bilo že dolgo na spregled. Torej je brez dvoma
stvar uredil Smrekar in vse zvalil na mešetarja, katerega je
gotovo dobro plačal.<p> Vlak je obstal na ljubljanskem
kolodvoru. Tovarišice so si voščile vesele praznika in hitele iz
voza.<p> Komaj je Alena stopila na peron, je že zagledala sloko
postavo, ki je čakala ob izhodu in motrila prišlece. Aleno je
prevze lo čudovito hrepenenje. Prerinila se je skoz potnike in
še preden jo je oče dobro spoznal, mu je že ovila roke okoli
vratu in ga poljubila.<p> Trpotcu je od samega veselja obtičala
vsaka beseda v grlu -- in pretrgano slovkovanje je dokazovalo,
kako mu gre na jok. Tesno je držal hčerko za roko in besedice ni
črhnil, dokler nista stala pred kolodvorom.<p> "Oh, da si le
prišla, Alenčica!"<p> Oče ji je še enkrat stisnil roko in jo
gledal s solznimi očmi.<p> "Veš kaj, papa; pojdiva na južino!
Jaz plačam!"<p> Alena je potehtala torbico in mu ovila roko
okoli komolca.<p> "Kamor hočeš, ljubica moja, kamor hočeš!"<p>
Trpotec se je zasukal ob Aleni, kakor bi ga še nikdar ne bil
trgal protin po nogah. Zavila sta v restavracijo.<p> "Poglej,
Alenčica, kako je prav, da nisem mame ubogal. Je rekla: Čemu ti
bo salonska suknja pod svrhnik? Nič nisem ugovarjal, kar skrivaj
sem jo oblekel. Vidiš, kako je prav! Sedaj bi se ne upal sleči
svrhnika in bi sedel tu s tabo kakor kmet v kožuhu."<p> Trpotec
je obešal suknjo na klin in se zadovoljno pogledal v zrcalu v
nasprotni steni. Alena je naročila jedi in pijače.<p> "Oh, da si
le prišla, Alenčica," je trčil z njo oče in jo spet prijel za
roko.<p> Ko je Alena plačevala, je položila na mizo
petdesetkronski bankovec.<p> "U joj," se je začudil Trpotec tako
na glas, da so se ozrli gostje pri sosednji mizi.<p> "Sedaj
greva pa še nakupit za božičnico. Mami moram kaj prinesti."<p>
"Kakor hočeš, ljubica moja, kakor hočeš."<p> Alena se je
oklenila očeta za komolec, kar ni nikdar storila, odkar ni bila
več otrok.<p> Ko je nakupila v trgovini prigrizkov za mamo in za
očeta šop boljših smotk, sta se naravnala proti domu. Trpotec je
hodil kakor mladenič z devojko ob roki in gledal ponosno preko
ljudi.<p> Doma je hrupno odprl vrata nastežaj. Baruša je stala
sredi sobe in že zinila, da bi vzdihnila: Moj Bog, kaj je ni!
Tedaj je vstopila Alena. Materi je umrl vzdih na ustnicah,
razširila je roke in objela hčerko. Solze so jo polile. Dvakrat
jo je spustila iz objema, pa se vnovič privila k njej in jo
stiskala na prsi. Trpotec je gledal in stal, držeč nakupljene
stvari pod pazduho, ter neprenehoma povlekaval sapo skoz nos, da
je tajil solze, ki so mu silile v oči. -<p> Zvonovi so zapeli
svetonočno pesem.<p> Pri Trpotčevih je gorelo na mizi božično
drevesce. Iz vsakega plamenčka je puhtelo, kakor bi padla
ljubezen iz odprtih nebes na zemljo.<p> Pred drevescem je stal
oče Janez in mati Baruša. Sredi med njima Alena. Držali so se
tesno za roke. Skrivnost ljubezni je plula nad njimi.<p> XXI.<p>
Na nedolžnih otročičev dan je šla iz Zaselja po strmi poti, ki
vodi v Bukovje, samotna popotnica. Sonce je sijalo čudovito
veselo. Zimska pokrajina je žarela. Sneg se je topil po
zavešenih vejah črnih smrek. Vsak hip se je sprožila plast snega
z veje, po igličevju je zašumelo, sproščena veja se je dvignila
kvišku in se gugala, kakor bi se oddihala od teže, katero ji je
naložila zima.<p> Popotnica, učiteljica Minka, je postajala in
se ozirala po okolici. Gorko ji je bilo lice, gorkejše srce, ki
je uživalo krasoto prirode.<p> Dve uri sta potekli, preden se je
dokopala po slabi poti na lepo gorsko planoto. Sredi nje se je
dvigal zvonik, krog njega so se gnetle v lepem neredu ponižne
hiše, odete skoraj do tal v bele kožuščke. Le ob robeh pri
strehah in slemenih so se rezko črtali rjavi robovi slame in
desk ob snegu, kakor bi bili kožuhi obrobljeni z dragim
krznom.<p> Tu in tam so izpod gozda gledale posa mezne hišice z
brežine proti cerkvi, od koder so se vile po snegu proti njim
vijugaste, rumenkaste steze.<p> Minka se je napotila proti vasi
in poiskala župnišče. Ko je stopila v vežo, je zagledala
čokatega moža: v škornjih je bil, izza bolhanc so mu mahale
štrame, na rami je imel oprtan konjski komat, na glavi pa
mogočno polhovko.<p> "Dober dan," je pozdravila Minka z nežnim,
a vendar krepkim glasom.<p> Mož sredi veže se je počasi okrenil
in dvignil glavo, da je videl skoz naočnike, ki so mu zlezli na
konec nosu.<p> Minka je zapazila pod vratom kolar, izza katerega
je molel uhelj hodničnega platna.<p> "Župnik," je naglo
pomislila in ni vedela, ali bi se čudila ali smejala.<p> "No,
kaj bo dobrega," jo je nagovoril župnik Boštjan z nizkim,
nekoliko prehlajenim glasom.<p> "Ali bi mogla govoriti z
gospodom župnikom?"<p> Gospod Boštjan jo je pomeril od vrha do
tal, nato pa rekel nekoliko užaljen:<p> "Župnik sem jaz! Za
mano!"<p> Zavil je po stopnicah v nadstropje. Potoma se je
opravičeval:<p> "Kajne, me niste spoznali? Seveda, tako polikan
črnosuknjar nisem, kakor hodijo po Ljubljani. Tukaj vlečejo
drugačni vetrovi, presneta reč!"<p> Na veži, vrh stopnic, je
obesil komat na kljuko. Nato je odprl vrata v sobo, ki je bila
pisarna in spalnica, vse hkrati.<p> "Stopite noter!" ji je
pokazal s težko, delovno roko v sobo.<p> Tamkaj ji je ponudil
klop, kamor je posajal ženine in neveste ob izpraševanju. Sam je
sedel na stol, katerega sedalo je bilo zaradi starosti
podtempljano z usnjem.<p> "Torej kaj bo?"<p> Gospod Boštjan je
poveznil kučmo na mizo in se naslonil ob komolec.<p> "Slišala
sem, oprostite, da sem tako indiskretna -."<p> "Le naravnost,
kaj bi te fraze! Pri nas smo naturni ljudje!" jo je prekinil
župnik.<p> "Gospod župnik, ali res mislite odpovedati pouk v
zasilni šoli?"<p> "Nič ne mislim. Sem ga že odpovedal. K svetemu
dnevu je jezdil hlapec s pismom na pošto. No, in kaj vas to
skrbi?"<p> "Jaz sem učiteljica iz Zaselja, nameravam prositi
semkaj."<p> "Kog&aacute;?" se je začudil župnik, popravil
naočnike in se nagnil proti njej, da mu je izpodrsnil naslonjeni
komolec.<p> "Kog&aacute;? Vi? Vi, da bi tukaj učili?"<p> "Zakaj
se čudite, gospod župnik?"<p> "Hahaha," se je zasmejal gospod,
prijel za kučmo in udaril z njo po mizi, da se je pokadil prah z
nje.<p> "Kaj se ne bi čudil? Takale podlasica, kakor ste vi, pa
med naše gumpce? Ali vam nisem že prej rekel, da pri nas nismo v
Ljubljani, presneta reč. Tiste cukrene otroke in strdene punčke
bi vsak krotil in učil. Ali naši so kakor štorovi! Poglejte me,
štiri mernike pšenice vam nesem po stopnicah, pa sem jim bil
komaj kos. C&eacute;lo naročje palic sem polomil leto in dan nad
njimi, pa je vsak oče trdil, da jih še premalo bijem. Boste pa
vi kaj opravili, seveda. Iz šole vas poneso!"<p> "Nič se ne
bojim! Jaz poskusim brez palice in sem prepričana, da me ne
poneso iz šole."<p> "Če bo to resnica, potem dela Bog z vami
čudeže ali ste pa s čarovnicami v zvezi. Tako je, presneta
reč!"<p> "Ne eno ne drugo, gospod župnik. Ljubezen bo to
naredila."<p> "Ljubezen! O ti moj Bog!"<p> Župnik je pograbil
kučmo in si jo dejal na glavo ter se razhudil:<p> "Kaj mislite,
da jaz nimam ljubezni do teh ljudi? Kdo drug pa me drži v teh
hribih kakor ljubezen. Tudi meni bi se prileglo, da bi bil korar
ali tehant. Ali vse sem zaigral zaradi ljubezni do teh
siromakov.<p> In za plačilo in trpljenje imam to od višjih, da
se mi pomilovalno muzajo, ker sem takle, od župljanov pa to, da
mi je pred kratkim neki smrkavec drevesca polomil."<p> "Nekaj
nerodnega je povsod," je zagovarjala Minka.<p> "Ni tako!" Župnik
je trditev pribil z roko ob mizo. "Poglejte: Tri plašče sem
kupil za cerkev, dva lustra; tole bajto sem pokril; če krava
zboli: Boštjan, pomagaj; če je edinščina pri hiši: Boštjan,
pomagaj! Presneta reč, za plačilo mi pa drevesca polomijo."<p>
"Eden vendar niso vsi. Jaz sem pa v Zaselju slišala, da vas
ljubijo."<p> Župnik je snel spet kučmo in jasno je bilo videti,
da ga je ta pohvala razveselila.<p> "Pa pustiva to. Kakor sem
rekel, jaz ne grem več v šolo. Če vas veseli, pridite delat
čudeže."<p> "Prosim, ali bi se dobilo stanovanje?"<p> "U,
mežnarija je prazna. Zastonj vam jo dam, ker moj mežnar je zaeno
hlapec in spi v hlevu. Drugo leto -- pa saj ne boste vzdržali --
se preselite v palačo. Poglejte!"<p> Gospod Boštjan je stopil k
oknu in pokazal s prstom na lično stavbo, ki se je dvigala na
gričku za vasjo, še neometana.<p> "Vidite, tako plačilo nam je
vsilila gosposka, ki ne ve, kje se denar jemlje."<p> Minka je
stopila k oknu in se razveselila krasne lege, kjer je stala nova
šola.<p> "Ah, kakor nebeško kraljestvo!" je rekla.<p> "Aha,
nebeško kraljestvo! Vica, vica, in še za pol peči pekla povrhu,
presneta reč," je godrnjal gospod kakor sam s seboj.<p> "Še
nekaj; ne zamerite, jaz sem zelo sitna. Ali bi bili tako dobri,
da bi mi dajali vsaj to leto hrano?"<p> "Hrano? To ni moja reč.
Z Jero se zmenita. Jera je moja sestra, gospodinja pa je zato
prav taka, kakor ste vse ženske. Če pridejo žandarji ali
gospodje -- saj se redko primeri -- je kolovrat stari kakor iz
samega medu. Če pa pride kaka ženska, je vselej nabrskana kakor
puran, če vidi rdečo ruto. Takele ste! Pojdiva dol!"<p> Župnik
je vstal in odšel z Minko v hištrno.<p> "Jera!" je zaklical z
gromkim glasom.<p> Iz kuhinje se je pokazala siva glava, zavita
v kocasto ruto.<p> "Tale misli priti semkaj za učiteljico.
Pomenita se!"<p> Minka in Jera sta se naglo razumeli in
pomenili, in sicer tako prijazno, da je pogovor postavil na laž
Boštjanovo trditev.<p> Župnik se je kmalu vrnil in postavil na
mizo bokal vina: "No, Jera, kako je?"<p> "Dobro, hvala Bogu, da
dobimo tako prijazno deklico. Saj ti nisi za šolo!"<p> "Moška je
ta! Pa bi bila ti učila, jezičnica! Hodi in prinesi kaj, da
prigriznemo."<p> Debelo uro potem sta spremljala gospod Boštjan
in Jera Minko skoz vas. Vsa okna so bila zaradi tega dogodka
natlačena z radovednimi glavami. Ko so drsajoči se otroci
zagledali župnika, so popustili sanke in zbežali okrog ogla.<p>
"Vidite, to je naša divjačina! Takile so!"<p> Minka se je ozrla
za njimi, izza ogla je pogledal razkuštran deček in ji pokazal
osle.<p> Na robu planote je čakal župnikov pastir s sankami.<p>
"Da se ne boste mučili, vas moj pastir potegne do mlina. Pot je
drsna."<p> Minka se je začudila.<p> "Le sedite in nič se ne
bojte. Fant je boljši za take neumnosti kot za pametno delo.
Zbogom!"<p> Sanke so sfrčale po strmini, za njimi je vihral
Minkin šal kakor zastava.<p> Dva dni potem je potrkalo pri
Trpotčevih. Vsi so se zganili, ker so bili obiski pri njih redka
izjema. Alena je stopila k vratom in jih odprla.<p> "Minka!" je
vzkliknila vesela in jo predstavila staršem.<p> "Da nas ti
obiščeš, no, to je res nekaj posebnega!"<p> "Prav imaš," je
potrdila Minka. Veselje ji je gorelo iz oči.<p> "Nekaj posebnega
ti povem."<p> Odšli sta v Alenino sobico.<p> "Poglej in
preberi!"<p> Minka ji je dala polo in si nato ogledovala
raznovrstni drobiž po Alenini sobi.<p> "Čestitam! Izborno si
zmagala!"<p> "Kajne? Sedaj imam črno na belem, da me nihče ne
preganja, da je bilo moje delovanje pravo, in Smrekar naj se
sramuje do groba! Nadzornik je bil čuda prijazen."<p> "In sedaj
ne greš proč, kajne?"<p> "Grem! Je že sklenjeno. V kratkem dobim
dekret."<p> "Kam? V Ljubljano?"<p> "Kaj še. -- V Bukovje!"<p>
"Minka, ali si znorela? V te hribe, v to samoto! Ne, ne
verjamem, ti se šališ!"<p> "Grem -- toda ne v samoto, ampak v
svoje kraljestvo, v svoj ideal. Sem bila že gori. Krasno je! To
je polje, ki je dela vredno in potrebno!"<p> Minka ji je
navdušeno razodela in opisala obisk v Bukovju.<p> Alena je
poslušala in se nasmejala do solz. H koncu je nenadoma
obmolknila, potem pa rekla:<p> "Minka, kakor je smešno, tako je
grozno. Ne hodi!"<p> "Grem! -- Ti pa pojdeš od Smrekarja!"<p>
Alena se je vsa preplašila.<p> "Da, od Smrekarja greš na moje
mesto. Tako sva se domenila z nadzornikom!"<p> Alena je bila
tako iznenadena, da je govorila le odlomke posameznih stavkov,
in Minka ni spoznala, ali se veseli ali je žalostna. Prijela jo
je za roke in ji razlagala:<p> "Vidiš, dušica, tako je bolje
zate. Ne izgubljaš leta, se rešiš Smr ekarja in vseh neprilik,
zaeno pa lahko poučuješ Viktorja in imaš dvojni zaslužek. Le
vesela bodi, zlasti sedaj, ko se plete tista pravda."<p> Alena
je pobledela.<p> "Moj Bog, ali si kaj slišala? S pismonošo sem
govorila. Na Joka je zvrnil."<p> "Jok popiva že več dni in
razmetava denar. Vse govori kar očitno, da ga je Smrekar
podkupil. Veri se, da je pismo dal Strniški, in jo preklinja,
češ, ženska lakomna, ki ji je primešetaril toliko stotakov, ga
hoče v zahvalo zapreti."<p> "Ali kaj govori o meni?"<p> "Nisem
čula. Vkljub temu je prva stvar zate: proč od Smrekarja! Ali si
staršem kaj povedala o tej stvari?"<p> "Nisem, se ne upam."<p>
"Molči in jih ne žali. Jaz sem govorila s Strniško in zažugala
tudi Joku tako, da se ne bo upal zlepa ziniti kaj o tebi. Bodi
mirna!<p> Sedaj pa zbogom. Moram na vlak, da si uredim vse za
selitev."<p> Minka je čutila, kako se je tresla roka Aleni.<p>
"Pogum, Alenčica!" jo je navduševala in jo iskreno poljubila.<p>
Alena jo je spremila do veže. Ko sta se ločili, je vstopil
mestni pismonoša: "Alena Trpotec?"<p> "Da, zame!" Alena je segla
po listu.<p> "Zbogom," je zapel pismonoša in se obrnil kakor
stroj ter naglo odšel.<p> Alena je spoznala Brestovo pisavo.
Vse, kar je tihi, ljubezni polni dom zabrisal, je nenadoma
oživelo. Še vsa razburjena od Minkinih govoric se je razburila
še bolj in ni mogla odpreti pisma. Skrila ga je v žep in šla
pravit staršem novico, da se preseli od Smrekarja v šolo.<p>
"Dvojna služba, a, dvojna, dobro, Alenčica!" je govoril oče.<p>
"Če ne bo preveč, če ne bo pretežko," je skrbela mati, ko je
Alena že v svoji sobi brala Brestovo pismo.<p> Pismo jo je
vabilo, da mora biti na Silvestrovo opoldne že pri Smrekarju,
ker je Štefan zaradi nje preložil svoje godovanje, in potem da
je silno pusto in prazno, kar je odšla, da prazniki brez nje
niso bili prazniki, ampak dolgčas, neskončni dolgčas.<p> Dvakrat
je prečitala Alena pismo, rdečica ji je plula v lice; tiha
sobica, kjer se je te dni tako otročje sladko spočila, ko ji je
mama postiljala posteljo in jo skrbno zagrinjala vsak večer, ta
sobica ji je bila hipoma tesna in pusta, srce je zahrepenelo
ven, nazaj, nazaj...<p> Brez volje je dvignila pismo k ustnicam
in šepetala.<p> "Ivan, kako si dober!" -<p> Dasi ni bilo brez
boja in so tekle solze, je bila vendar Alena na Silvestrovo pri
Smrekarju in je vsa radostna vezovala Štefana ter se zabavala z
Brestom, ki se ji je zdel ljub in lep kakor še nikoli, da je vsa
omamljena v pozni noči zaupala gluhim stenam svoje sobe veliko
tajno srca: "Ivan, Ivan, jaz te ljubim..."<p> XXII<p> Na sv.
Blaža dan je bil v Zaselju semenj -- edini v letu. Iz vse
okolice, zlasti s hribov, se je trlo ljudstva. Hribovci so
postavili na trg svežnje grabelj, senenih vil, toporišč,
kožuhovine vsake vrste, navadne ovčje kože in dragoceno kunje
krzno. Okoliški kovači so ponujali železnino: krampe, sekire,
motike in lemeže, pod šotori so razobesili in razložili od
semnja do semnja potujoči štacunarji pisano robo, pred katero se
je gnetla mladina. Tudi živine so dokaj nagnali.<p> Ves dan so
bile gostilne nabito polne. Zaselje je valovalo in hrumelo. Šum
in hrušč se je razlegal iz gostiln, s sejmišča so udarjali
hripavi glasovi štacunarjev in mešetarjev. Prijatelji, ki se
niso srečali leto in dan, so si sredi ceste segali v roke in se
glasno pozdravljali.<p> Dan se je že globoko nagnil, preden je
potihnilo mukanje govedi in meketanje drobnice ter so se
semnjevalci porazšli na vse vetrove.<p> Le tisti, ki so imeli
utrjeno navado in pravico, da so z vsakega semnja odhajali
poslednji, in pa oni, ki so izredno ugodno prodali in jih je
zato privezala pijača ob mizo v gostilni, le tisti so še
obsedeli in se niso brigali za noč. Plaža in mešetarji so se
vgnezdili v žganjarni pri Plankarju, trdni posestniki so sedeli
pri Rahnetu, kjer so si privoščili razen vina tudi pečenke.<p>
"Rahn&lt;138&gt;!" je zaklical čokat možakar, kateremu je klobuk
že zlezel postrani. "Rahn&lt;138&gt;, liter boljšega zame in za
moje prijatelje!" Ob tem se je iztegnil čez mizo in molil prazno
steklenico krčmarju. Dve težki volovski verigi, ki ju je imel na
sebi, prekrižani čez prsi, sta zarožljali.<p> "Prav imaš,
Andrec, le privošči si ga, ko si tako po računu prodal voli."<p>
Krčmar je segel po liter in odšel.<p> "Prehitro sem udaril! Za
petak bi ga bil še privil, mesarja stisnjenega!"<p> "A, kaj
tisto!" mu je prigovarjal sosed. "Ko je plačano, se da. Če ne,
je gotova nesreča."<p> "Jok bi ga bil pripel, vem, da bi ga bil,
vsaj za par kronic še."<p> Tako je govoril Andrec bolj v mizo
nego prijateljem. Nato si je popravil klobuk in nenadoma
vprašal:<p> "No, glej ga, kje pa tiči danes Jok? Ali sem ga
zgrešil ali ga res ni bilo na semnju?"<p> "Nisi ga zgrešil --
Joka ni bilo!"<p> "Ker ima dan," je pojasnil krčmar in postavil
vino na mizo.<p> "Dan?" se je zamislil Andrec iz Bukovja.<p> "Da
tega ne veš in se čudiš?"<p> "Nič se ne čudim, ker ima dan,
zakaj Jok ima grehov na plečih, da bi zaslužil že sto sodnih
dni. Pa čudim se, ker ga je vendarle zatela zanka."<p> "Zatela
ga je pač," je razlagal Rahne, stoječ ob mizi, "toda Jok se
izmuzne."<p> "Kakor kane," je povzel besedo Zaseljan Štupar.
"Tudi Smrekarja preveč skrbi ta reč."<p> "Ali misliš? Ne
verjamem," je popravljal krčmar, ki se je rad štulil med vaško
gospodo. "Ne verjamem, da bi ga kaj skrbelo!"<p> "Štupar,
utegneš imeti prav! Skrbi ga! Zakaj tudi njega sem pogrešil na
semnju. Ali je za pričo?"<p> "Ni!"<p> "Torej -- ga skrbi! Vsako
leto je na ta dan barantal z nami hribovci za hlode, zakaj pa ni
letos? E, Smrekar je Smrekar! Toda človek ne sme govoriti."<p>
"Veš kaj, Andrec," je pričel tehtno Zaseljan Markovec, ki je
doslej molčal, "ali se sme govoriti ali se ne sme, meni je
vseeno. Zapomnite si vsi, tudi Rahn&lt;138&gt;, Smrekarju bo še
toča bila, da ga bo bolelo. Kakor kužke nas je imel na vrvi ter
nas pestinil in strigel kot zvezano jagnje. Te striže mora biti
konec."<p> "Konec," je pritrdil Štupar in udaril po mizi.<p> "In
začetek konca je bil že narejen -- na sv. Treh kraljev dan! Saj
veš, Andrec?"<p> "Posojilnico misliš!"<p> "Da, tisto!"<p> "Je
nevarna reč," je skomizgnil Rahne.<p> "Za Smrekarja in zate tudi
nekoliko! Zato si protiven in te ni bilo blizu."<p> Rahne se je
obrnil in šel k drugi mizi, da se ne bi zameril dobrim gostom,
če bi ugovarjal.<p> "Kajkrat smo že v Bukovju o tem govorili in
si rekli, da smo zanič, ker si sami ne znamo pomagati. Kaj pa je
imel Smrekar, ko je prišel semkaj? Nič. In sedaj je bogatin!"<p>
"Bogatin, da, od naših žuljev bogatin," je poudarjal Markovec,
ki se je pričel razvnemati. "In taka je ta stvar, da se vsak
tujec med nami odebeli, mi pa hujšamo od dne do dne."<p> "Res
je. V stiski si poprosil, da ti je preložil, na, pa si bil
zvezan. Takoj ti je prišel sam ali Jok in silil vate, da si
prodal -- seveda napol zastonj. Konec mora biti in toča naj mu
bije!"<p> "Ali ne samo to! Tudi to ima na vesti, da je pregnal
iz fare vsakega, ki mu je bil na poti, in sedaj še učiteljico,
in tako, katere nam je žal, kar imamo las na glavi! Kajne,
Markovec?"<p> Štupar je porinil kozarec pred soseda in iskal na
licu modrijana potrdila, da je pravdo govoril.<p> "Je taka," je
začel počasi Markovec. Toda Andrec ga je hrupno prekinil.<p> "Ni
taka -- in zato, če je resnično Smrekar to storil, naj ga Bog
blagoslovi in zato naj mu toča ne bije!"<p> "Andrec, ali si
znorel?" se je raztogotil Štupar. "Da se takele znebiš? Mar ni
res, možje, govorite, da je s tem škodoval vsej fari?"<p> "Naši
pa koristil, haha, koristil, kot bi čudež poslal vanjo! Le
privoščite naj jo, saj imate vi drugo."<p> "Drugo, seveda, tisto
Smrekarjevo punco, ki Minki ne seže niti do kolen."<p>
"Nevoščljivec," se je smejal Andrec, "nič nam ne privoščiš."<p>
"Kako to, da vam ne privoščim? Prav je, da imate šolo, kakor
drugod! Ali naj imamo samo mi stroške? Dosti neumen je bil
gospod Boštjan, da se je ukvarjal tako dolgo z vašimi otroki in
za prazen nič. Ampak naj bi dali drugo za začetek, ne pa
naše."<p> "Jaz pa tako pravim, da jo je sam Bog prinesel k nam.
Povem vam, da sem svojega fanta prej s palico gonil v šolo, pa
mi je trma ušel v borovnice namesto pred gospoda. Sedaj je pa
tak, da ti brez kosila uide k pouku. Takole je. Prve dni so se
otroci puntali, da smo že stari rekli: Le čemu žensko k nam, za
naše otroke, ko jih trden možak deva komaj v ris, na, sedaj pa
takole! Vse dere za njo in zagotovo, da jo imajo otroci rajši
kot nas, lastne starše."<p> "Čuda, kaj en človek naredi v fari,
če je iz prave moke pečen!" so mu pritrjevali Zaseljani.<p> "In
še večje čudo je to," pridodene Markovec, "da so ljudje iz iste
šole in istih naukov kakor noč in dan. Naš ni bil prej za Minke
nikoli zaprt in prvi je bil, so rekli. Jaz ga nič ne hvalim,
drugi so rekli tako. No, odkar je prišla ta Alena, se pricmeri
vsak teden vsaj enkrat domov iz zapora, potem pa torbo za peč --
in knjiga mu smrdi kot le kaj. Ali ni to čudo?"<p> "Markovec,
moder si, nič ne rečem, ali da se temu čudiš, ne razumem. Saj
vendar vsa fara govori: Brestovkin študent -- in nova
učiteljica!<p> E, saj nisi pet let star! Ali ne veš, kaj je
ljubezen! Pametnega zbega, bi pa takega dekliča ne, ko je komaj
iz povojev. Kako ti bo potem za delo, le kako, preudari!"<p>
Andrec se je veselo zasmejal.<p> "Zahvaljen Bog, stokrat
zahvaljen, in Smrekar z njim vred, če ima kaj deleža pri tem, da
je Minka pri nas!"<p> "Ti po pravici govoriš, Štupar," je pričel
Markovec, ko je Andrec od veselja praznil kozarec, "res je
zbegana. Saj je bila moja tudi, ne da bi jo opravljal ali
oponašal. Ko sem ji razodel med štirimi očmi in ji naravnost
povedal: Micka, rad te imam in vzamem te, je bila taka, da je
šla zjutraj z jerbasom na korito po vode."<p> "Hahaha," se je
smejal Andrec židane volje in pomikal kozarec sosedu. "Ta bo
lepa, Štupar, če se vaša učiteljica tako zbega, da bo otroke i
za a naučila. Hahaha, Babilon v Zaselju!"<p> Rahne je vlekel na
uho ob sosednji mizi in se približal pogledat, ali je steklenica
že prazna.<p> "Andrec, ne verjemi vsega. Vsi imamo žene radi in
jih nismo na sejmu kupili ali iz Amerike naročili. Naj se imata
rada Brestov in učiteljica. Ali ne bi bil to lep par?"<p> "Lep,
seveda lep, ampak..."<p> V tem so se duri hrupno odprle, da je
Markovec obmolknil in so se vsi gosti ozrli proti vratom.<p> V
sobo je prikolovratil in pripel mešetar Jok.<p> "Hoj, na,
Jok!"<p> Od obeh miz so ga vabili pit. Jok je vrgel klobuk v
Rahneta, ki ga je pobral in obesil na kljuko, nato je razkrilil
roke in opotekaje se lovil za Andrečeve roke.<p> "Si prodal,
kaj? Slabo, vem, ker me ni bilo, tristo hudobcev in ta pasja
pravda!"<p> Jok je prisedel k Andrecu za mizo, da je zaškripala
klop, segel po pijači, držal vino pred usti in ga pocejal iz
kozarca, ker se mu je roka tresla in gugala.<p> "Pij, Jok, potem
pripoveduj, ali so te zašili ali te niso!"<p> "Koga? Mene?"<p>
Jok je postavil kozarec trdo na mizo, da je pljusknilo iz
njega.<p> "Mene, da bi zašili? Zakaj? Ali sem goljuf, ali
slepar? Kaj! Govori, Andrec! Govori, ali ti nisem vselej prav
mešetaril? Mešetarji niso za bogatine, mešetarji so za reveže!
Aha, zato bi nas radi - o -- pa nas ne bodo!"<p> "Pij, pij," ga
je silil Andrec, kateremu se je smililo izlito vino, "potem pa
povej kaj o pravdi!"<p> Jok se je gugal in segal po čaši,
mežikal z bolnim očesom, iz katerega so zaradi prezebe kapale
solze, in počasi nesel k ustom, nato zamižal in izpraznil v
dušku.<p> "Fej te bodi, Rahne," je izpljunil na tla Jok. "Da
točiš tako oplako! Slivovke mi daj! To je voda, ne vino. Ali naj
se pri tem ogrejem, ko tako strupensko zebe, da se mi je
zanohtalo. Slivovke!"<p> "Ko bi rajši kaj gorkega, Jok. Ne
zameri, za potrebo ga že imaš!"<p> Tako je skromno branil
Markovec, ker je videl, da je Jok pijan.<p> "Nak," je zarežal
Jok, si obrisal solzo pod levim očesom in segel po klobuk na
kljuko, da je z okrajci zasenčil grdo oko.<p> "Torej slivovke,"
je ponovil Rahne.<p> "Jaz plačam," se je ponudil Andrec.<p> "Ne
boš! Nisem mešetaril in nisem zaslužil in tudi nisem prazen!"<p>
Jok je potegnil listnico in potrkal z njo ob mizo.<p> "Kako smo
bogati," ga je špiknil Štupar.<p> "Jok, pripoveduj o pravdi," je
hitel Andrec, da je prevpil Štuparjevo zabavljico.<p> "O pravdi?
Prmej! Zapomnite si to: Dobrota je sirota! Dobroto sem storil
pismonoši, ko sem nesel zanj pismo v Marevževec tedaj, ko sem
kupoval krave za Vrbka. Dobroto sem storil Strniški, ko sem ji
primešetaril debele stotake, da me je Smrekar klel zaradi tega.
In za to dobroto me je spravil v pravdo pismonoša in me je
potisnila Strniška. Fej, takih ljudi!"<p> Jok je segel po
slivovki in pil kar iz steklenice brez kozarčka.<p> "Pa so
rekli, da ti pisma nisi oddal Strniški, ampak Smrekarju."<p>
"Kdo je to rekel? Na dan z njim! Povej ime, Markovec! Povej! Jaz
ga tožim in Smrekar ga toži, na veliki pečat ga toživa, da zve,
kaj se pravi obrekovati!"<p> "I, kdo je rekel? Kaj bi se jezil,
Jok! Sam veš, da se je tako križem govorilo. Drži jih za jezik,
če moreš."<p> "Od danes zanaprej vsakega! Gosposka je govorila
in sodila."<p> "Ne jezi se in povej, kako je sodila!"<p> "Po
pravici!"<p> Jok je segel spet po žganju. Roka se mu je tresla,
v obraz je bil čezdalje bolj zaripel.<p> "Po pravici je sodila
gosposka, in sicer takole: Sodnik me je vprašal: "Ali vam je dal
pismonoša pismo za gospo Strniško tega in tega dne?" "Dal," sem
odgovoril. "Kam ste oddali tisto pismo?" "Kamor je bilo
napisano!" "Ni res," se je vmešala Strniška. "Jaz ga nisem
dobila!" Nato sem žensko tako pogledal, da jo je kar streslo, in
sem govoril: "Pol ure sem te čakal, pol ure, in te ni bilo. Nato
sem pobral oklešček, ga naslonil na vrata, da te opozori, češ,
nekaj pomeni. In pismo sem vtaknil za vrata, kakor sem gotovo že
desetkrat poprej. Če ga nisi dobila, kaj mi mar. Govori, ali ni
bilo okleščka pri vratih? Govori in prisezi!"<p> Ko bi bili
videli, kako so jo spreletale barve!<p> "Res, tisto je pa res,"
je mencala. "Večkrat je tako naredil, večkrat, in tudi oklešček
je slonel to pot na vratih, res je."<p> "In sedaj govori, ali
sem mešetil v tvojo izgubo ali v tvoj dobiček? Ha?"<p> "Nič ne
rečem, ne morem! Po pravici povem: za pet tisoč si privil
Smrekarja!"<p> "Za pet tisoč," se je začudil sodnik in si
zapisal.<p> "No torej! Ali sem potemtakem falot, gospod
sodnik?"<p> "Ali bi vi prisegli na vse to?"<p> "Nič ne
prisegajmo," je silila Strniška. "Kar je, je. Bog ve, kdo je
ukradel prav to pismo."<p> "Prisego," je zahteval Taljanov
advokat.<p> Pa smo prisegli in konec je bilo pravde. Strniška mi
je plačala kosilo ter me tako rekoč odpuščanja prosila. Tako,
Markovec! Sedaj naj le še kdo stegne jezik, če se mu ljubi."<p>
Jok je segel po zadnjem ostanku žganja. Roka se mu je tako
očitno tresla, da so se možje spogledali.<p> "Fej," je pljunil
zadnji požirek na tla, vrgel krono na mizo in vstal.<p> "Rahne,
tudi tvoja slivovka je zanič. Pomije! Tako nas slepariš, da bi
že davno moral sedeti, lakom!"<p> "Kaj res že greš?" je vprašal
Andrec.<p> "Grem k Plankarju. Ta ima boljšo robo."<p> Sicer
naprestano kričeči mešetar je utihnil in se zibal proti vratom.
Obe roki je uprl ob podboje, da je mogel v vežo.<p> Možje so
molčali, dokler se ni vrnil Rahne, ki ga je spremil na cesto.<p>
"Dobro je težak," je opomnil Rahne.<p> "Jaz bi mu ga ne dal ne
kaplje!" je omenil Markovec.<p> "Da mi bo razbijal in me
zmerjal! Naj pije, kaj mi mar," se je izgovoril krčmar in se
okrenil drugam.<p> "Kako sodiš?" se je obrnil Andrec k
Markovcu.<p> "Za njegovo prisego -- hm -- kaj bi govorili!
Molčimo. Bog bo sodil!"<p> Možje so se nekaj trenutkov molče
ponujali z vinom, dokler se ni razpletel pogovor o drugih
stvareh in je tekel veselo in hitro, kakor ura na steni, ki je
pokazala na polnoč, preden so kaj pomislili na domov.<p> Zato so
se vsi zaeno naglo dvignili in odšli, kakor bi se ustrašili
predolge zamude.<p> Črne sence so se gugale sredi bele planjave.
Mraz je pritiskal, da se jim je obešalo ivje na brke in kučme.
Možje so se glasno razgovarjali, da se je razlegalo po dolini in
je utihnil lajajoči lisjak v hribu ter poslušal. Preden so
prišli do razpotja, so zapeli kraguljčki. Od nasprotne strani je
letela dolga senca po poti proti razpotju.<p> "Smrekar!" je
spoznal kraguljce Markovec. "Postojmo, da odpelje pred nami! Pri
Sv. Volbenku je bil zaradi neke kupčije."<p> Vrsta črnih senc je
obstala druga za drugo v ozki gazi.<p> Toda prav takrat so
nenadoma obstale tudi Smrekarjeve sanke.<p> "Hoj! Hooj!" je
klical hlapec in se motal s kozla.<p> Možje so pospešili korake
in zavili ob razpotju proti sankam.<p> Hlapec je svetil nekomu v
lice, ki je ležal ob cesti. Smrekar je klečal pri njem.<p> "Ves
je trd," se je oglasil Smrekar.<p> "Kdo, križ božji?" so se
začudili možje.<p> "Jook," je odgovoril preplašen hlapec.<p>
"Pijanec," je mrmral Smrekar in iskal utripov srca. Roka mu je
drhtela.<p> "Na sani z njim," je velel Smrekar. "Možje, z mano!
Morda še oživi."<p> Dvignili so trdo telo na sani, hlapec je
vozil korakoma in za njim se je vila molčeča procesija.<p> Pri
Smrekarju so položili Joka na klop v hladno vežo. Skoraj do
jutra so se trudili ob mešetarju, toda ni se ganil. Smrt je
gledala iz osteklelih oči.<p> "Da ste za pričo, možje," je
spregovoril Smrekar, ves bled in prepadel. V roki je držal
mešetarjevo listnico in vpričo mož preštel denar.<p> "To spravim
jaz in izročim gosposki!"<p> Možje so nemo prikimali in se nato
potrti razšli.<p> Smrekar je šel z listnico v svojo sobo in se
zaklenil. Nato jo je skrbno odprl in pregledal predale, kjer je
Jok shranjeval umazane listke in zaznamke raznih kupčij. Ko je
odprl zadnji, s posebno zapono zaprt predalček, je potegnil iz
njega posvaljkano pismo, še zapečateno. Smrekarju se je roka
tako tresla, da mu je pismo zdrknilo na mizo. In od tam so
pogledale nanj črke, ki jih je dobro poznal.<p> Smrekarju je
ginila kri z lic, srce mu je strašno kljuvalo, razmazane črke so
se začele premikati, širile so roke kakor pošasti in dvigale
proti njemu zavihnjene kremplje. -- Iz veže, kjer je ob mrtvecu
stala služinčad, se je čula zmešana govorica. Nekdo se je odurno
zakrohotal. Smrekar je zgrabil pismo in ga zmečkal v dlani ter
se z izbuljenimi očmi ozrl proti vratom in čakal, kdaj se odpro
in vstopi krohotajoča se pošast. Hotel je vstati. Ko je
premaknil stol, se je tako prestrašil ropota, da je obsedel,
stiskajoč pismo v dlani, in strmel na zaklenjena vrata.<p> Nekdo
je potrkal.<p> "Štefan!"<p> Žena ga je klicala.<p> "Pusti me!"
je zavpil osorno. Koraki so se tiho oddaljili od vrat.<p> Kakor
bi ga klic žene potegnil iz brezna, je začutil hipoma novo moč.
Sunkoma je planil kvišku, vrgel pismo iz roke proti peči.<p>
"Prekleto pismo!" je zasikal in gledal na dlan, kakor bi ga
skelela od opekline. Nato se je naglo sklonil za pismom, odprl
vratca pri peči in ga zalučal na ogenj.<p> Papir se je skrivil,
počrnel, nato je švignil iz njega plamen in v nekaj trenutkih je
bilo pismo sivkast pepel, ki je trepetal na žerjavici. Toda še
na pepelu so se svetile črke in režale vanj, kakor krivda,
vžgana v njegovo vest.<p> Smrekar je naložil v peč drv,
zaloputnil vratca in se upokončil. Skoz špranje pri peči je
zažarela krvava luč. Vlažno poleno je cvileč zasičalo. Kakor
vzdih trpeče duše...<p> Takrat je pri fari zazvonilo mrliču.<p>
XXIII<p> Tisti večer po mešetarjevem žalostnem pogrebu je prišel
Brest v šolo.<p> Odkar se je Alena preselila v Minkino sobo, je
Brest pogosto zahajal k njej na čaj, katerega so pili skupno z
Maro. Toda Mara ni imela zavezanih oči in je zato hitro uganila,
da je nepotrebna priča ob Aleni in Ivanu. Ni ljubila Bresta,
toda ženska gizdavost jo je razdražila, da jo je pekla tuja
ljubezen. Zato se je umikala Aleni, in če se ni, jo je mučila z
nagajivim pikanjem.<p> Ko je tistega večera Brest potrkal na
vrata, se takoj ni odzval nihče. Ko je potrkal drugič, je slišal
glas:<p> "Prosim za trenutek potrpljenja!"<p> Alena je sedela v
temi.<p> Ko je prižgala luč, je prišla k vratom in odprla.<p>
Brest ji je pogledal v oči in se prestrašil.<p> "Zakaj jokaš?"
je vprašal mehko in jo prijel za roko.<p> "Saj ne jokam!"<p>
Alena se ga ni upala pogledati v lice. Ko je povesila oči, je
Brest videl, kako so trepalnice pordele od solz.<p> "Ne taji!"
jo je prosil rahlo in izpustil njeno roko, ki je bila kakor
mrtva in mrzla v njegovi.<p> "Kdo te je žalil? Povej mi!"<p>
"Ah, Ivan," je začela Alena in iskala robca, ker so ji silile
zopet solze v oko. "Ivan, ti ne smeš zahajati sem. Ljudje so
tako čudni!"<p> "Ah, ljudje! Spet isto! Kolikokrat sva že
govorila o tem. Kaj me briga ljudstvo! S&aacute;mo nič vredno,
zato je t&aacute;ko. Bodi močna -."<p> "Ne govore samo ljudje.
Tudi Minka mi je danes pisala in me odločno svarila."<p> "Pred
kom te je svarila?"<p> "Pred teboj!"<p> "A, reci ji, lepa hvala
za tako skrb! Kaj se meni ta eksaltirana, napol prismojena
demagogka zame? Naj se briga za bolne krave in za tiste
razcapane bukovške otroke! To je že preneumno!"<p> Brest je
začel hoditi jezno po sobi. Alena se je borila.<p> Naenkrat je
planilo iz nje.<p> "Ne, Ivan, ali si hud ali nisi, tako o Minki
ne boš govoril. Ona je izvrstna in tako vrla, da je tako
govorjenje grdo. Jaz jo čislam in ljubim!"<p> Ivan se je
okrenil, obstal za vrati, pomolčal, kakor bi zbiral misli. Zdelo
se mu je, da bi bilo najbolje, če bi pritisnil na kljuko in
odšel. Toda ko je gledal Aleno objokano, ki je s silno silo
spregovorila besedo v obrambo prijateljice, ga je prevzelo, da
se je ponižal, stopil k Aleni, ji poljubil roko in prosil:<p>
"Ne zameri! Razburil sem se, ne govoriva o tem!"<p> Alena mu je
ponudila stol in sedla na nasprotno stran mize. Nervozno je
zvijala robec in gledala na pisano verižico, ki se je vila v
vijoličastih vijugicah krog roba rute.<p> "Ali si se danes kaj
razsrdila v šoli," je izpregovoril Brest, da je prekinil
molk.<p> "Ah, ta šola! Za šolo so značaji, kakor je Minka. Vsi
moji vzori so se razblinili in čezdalje bolj spoznavam, da sem
in bom prav srednje vrste učiteljica, če ne kar slaba. Ne vem,
zakaj sem tako razdražljiva, tako razmišljena pri pouku."<p> "Ne
ponižuj se tako po nepotrebnem! Saj veš, kaj je teorija. Ko boš
imela toliko vaje kakor Minka, sem prepričan, da ne boš slabša,
ampak boljša od nje."<p> "Ivan, jaz nikdar!"<p> Alena se je
ozrla v Bresta s trpljenja polnim pogledom. Ivana so pretresle
te proseče oči. Poiskal je cigarete in si jo prižgal, da mu ni
bilo treba gledati vanje. Nad obema so hkrati pluli spomini. Nad
Aleno je zvenel stavek Brestov, izgovorjen v jasni noči, ko jo
je prvič tako iskreno stisnil za roke: "Jaz sem prepričan, da se
vi ne boste dolgo nasičali s tem grenkim kruhom." In sedaj je
prišla ta sodba, kakor od daleč nekje, in Alena je strahoma
zaslutila, da je daleč ta ura, kakor bi utonila v morje. Tudi
Brest se je domislil in se v duši kesal puhle fraze.<p> "Alena,
zanimivo je, da si nocoj tako melanholična. Kakor bi se v hipu
spremenila. Sodil sem, da boš razigrana in vesela, ker je
pokopan mešetar in z njim edina, sicer nepotrebna skrb, ki te je
mučila."<p> "Siromak ubogi! Celo uro sem preklečala v cerkvi in
molila zanj. Nisem razigrana, potrta sem, strašno potrta. On je
žrtev!"<p> "Da, žrtev -- pijančevanja!"<p> Brest je malomarno
skomizgnil z rameni.<p> Alena je vzdihnila in si zakrila oči.<p>
Spet je zavladal molk.<p> Brest je pokadil cigareto, potem vstal
in stopil k Aleni:<p> "Dušica, trudna si. Lezi! Spanec te
pokrepča. Jaz grem!"<p> Alena je naglo vstala in umaknila roko,
katero je iskal Brest za slovo.<p> "Še nekaj, Ivan. Rekel si
prej, naj ne govoriva o tem, kar mi je pisala Minka. Toda moram
ti razodeti še eno stvar, meni se zdi modra. Minka mi namreč
svetuje, naj povabim mamo semkaj za nekaj dni. Tedaj bi bila
prilika, da ljudem dokažemo, če gremo skupno na sprehod, v
gostilno, k Smrekarju, da so njih govorice zlobne, da najine
ljubezni ne skrivava pred starši, da je poštena, kajne,
Ivan?"<p> Alena je videla, da je Bresta spreletelo. Vendar ji je
z ljubeznivim smeškom mirno odgovoril:<p> "Alenčica, nikar ne
ceremonij! Ali ne bi bila z njimi ubita vsa tiha lepota najinega
prijateljstva? Ali nisi samostojna ti, samostojen jaz? Čemu
Minkino mešetarjenje? Vrzi njeno pismo v ogenj in pozabi. Bodi
močna in bodiva hvaležna usodi, da sva užila skrivnostno lepe
ure gorkega koprnjenja. Lahko noč, dušica!"<p> Brest ji je
poljubil obe roki in naglo odšel.<p> Ko ga je objel mrzli zimski
zrak pred šolo, je začutil, kako drgeta po vsem telesu. V glavo
mu je silila vročica, po udih ga je zeblo.<p> Nemiren in zbegan
je hitel proti domu. Niti lahko noč ni šel voščit materi, ki je
ob brleči lučki sedela na zapečku in molila. Zapahnil je vrata v
veži, od naglih korakov so zaškripale stopnice, po katerih je
bežal v podstrešje. Ko je prižgal luč, ni odložil ne suknje ne
klobuka. Razburjen je begal po sobi. Včasih se je ustavljal,
postajal pri oknu in naslanjal čelo ob šipe. Na to je začel
hoditi še hitreje gor in dol. Trdi koraki so odmevali skoz strop
in dramili mater, ki je milovala ubogega sina, ker se toliko
trudi in študira. Ura se je bližala polnoči. Sto načrtov in sto
premislekov je preudaril, in sto jih zavrgel. Slednjič je obstal
miren sredi sobe, topotnil z nogo, vrgel klobuk in suknjo na
posteljo, potegnil izza peči zaboj ter začel vanj skladati
knjige in izpiske. Navrh je zložil obleko in pokrov zaprl.<p>
"Končano," je izpregovoril sam s seboj. "To je najboljše!
Grem!"<p> V rano jutro je šel k materi in ji razodel, da mora
nenadoma na Dunaj. Starica se je naglo sklonila v postelji.<p>
"Križ božji, Janez, zakaj tako naglo?"<p> "Moram, mati. Oni
zaboj s knjigami pošljite za menoj!"<p> Mati je poskusila
vstati, toda sin ji je ubranil.<p> "Brez zajtrka greš?"<p> "Se
mudi, sicer zamudim vlak. Zbogom, mati!"<p> Mater so polile
solze, segla je z desnico sinu v roko, z levico je poiskala pod
blazino zadnji prihranek in mu ga dala.<p> "Hvala lepa, mati!
Zbogom!"<p> Sin je naglo odšel, starica je pomočila prst v
kropivček ob postelji in od daleč kropila popotnika.<p> Zunaj je
bila še tema. Nihče ga ni videl.<p> Tistega dne zvečer se je
prismejala k Aleni Mara. Prišla je z vasi, kjer je zvedela o
Brestovem odhodu.<p> "No, Alenčica, kraljica lepa ogrska, kaj si
storila svojemu Matjažu, da je pobegnil?"<p> Alena je
prebledela, se ozrla v kot, da je zakrila lice pred Maro, in
rekla užaljena:<p> "Kaj mi je mar! Ne draži me! Pusti me!"<p>
"Izvrstno! Torej spet enaki: ti -- sama -- jaz sama -- servus,
koleginja! Lahko noč!"<p> Mara se je zasukala in odfrlela pojoč
iz sobe.<p> Alena je obstala na mestu kakor vkopana. Srepo je
zrla na vrata, skoz katere je odšla znanilka zla -- Mara. Vsa
kri ji je izginila iz lic, ustnice so se ji krčevito stiskale,
na čelu so se razpredle temne gubice.<p> "Varavec!" je siknila
skoz zobe, potem se pa kakor strta in pohojena zgrudila na stol,
nagnila glavo na mizo in začela ihteti...<p> Za nekaj dni je
govorilo vse Zaselje, ki je pograbilo vsako malenkostno novico
sredi prazne zimske puščobe, o Brestovem begu.<p> "Prav je
naredila učiteljica Alena, da mu je pokazala skoz vrata. Kaj bi
voglaril, nepridnež!" Tako so sklepali nekateri.<p> Drugi so
trdili drugače.<p> "Za nos jo je vodil. Naveličal se je in je
šel."<p> Alena ni o vsem tem zvedela ničesar. Pred njo so ljudje
molčali. Le če je šla skoz vas, se ji je zdelo, da ji je
marsikdo pomežiknil izpod klobuka in da so za njenim hrbtom
ljudje stikali glave. Edina Mara jo je poslej češče obiskovala
in ji obetala in razkladala nove načrte, češ, naj tudi skladajo
o naju nove pesmi o zarjavelih devicah, nič ne de. Toda
zmaščujem se nad moškimi, da jih obnorim dva ducata, preden se
bo tista pesem pela o zarjaveli Mari.<p> Alena se ji je smejala.
Toda njen smeh ni donel, njen smeh je bil jok in trpljenje.<p>
Najrajši je posedala sama. Pogovarjala se je z uvelimi šopki, ki
jih je nanosil Ivan.<p> "Kajne, rožice, da ni tak! Res je šel,
brez slovesa odšel. Stradat je šel na Dunaj zaradi mene, za mojo
čast, zavoljo zlobnih ljudi se je umaknil. Prav je imel. Ivan je
tako dober! O, Mara -- pride ura..."<p> Alena je čakala ure, da
se oglasi pismonoša in ji prinese pismo. Minil je teden, minila
dva, minili štirje.<p> V Aleni se je ljubezen prelivala v srd.
Toda srce, ki jo je prvič v življenju občutilo, je ljubilo
ljubezen in sovražilo srd.<p> "Prav ima, ker ne piše. Da bi Erna
delala opazke -- a seveda -- in trosila med ljudi. Prav ima!"<p>
Spet so tekli tedni, Alena je verovala in trpela. Vsak stavek,
katerega ji je govoril, je pretehtavala; nikdar ji ni rekel:
Alenčica, potrpi, kmalu boš moja žena! Ni rekel. Kdo bi govoril
tako pusto besedo, ko govori srce kakor pesem. Da, da, pride
ura!<p> In vendar vse koprnjenje srca ni moglo udušiti zle
slutnje, ki se je pojavljala čezdalje bolj ter glodala v njeni
duši in ji pila kri. Alena je bledela in v gluhih nočeh bedeč
klicala duše, ki bi jo dvignila iz te grozne samote in ji
utešila srce.<p> Nekega dne je videla skoz šolsko okno, kako je
pismonoša zavil krog vogla. Vsa je vztrepetala. Potrkalo je.
Planila je k vratom. Pismonoša ji je dal priporočeno pismo.
Alena je šla za kateder, otroci so zašumeli in začeli šepetati.
Ni jih svarila. V lice ji je šinila kri, ko je spoznala Brestovo
pisavo. S tresočimi se prsti je odtrgala rob pisma. Polna
upanja, da njena vera ni bila osramočena, je začela brati.<p>
Velecenjena gospica!<p> (Ta naslov jo je razburil. Tako tuje je
zvenel. Brala je dalje.)<p> Dolžnost mi je, da Vam pišem to
pismo. Zakaj bojim se, da ne bi zaradi najinega prijateljstva
trpelo Vaše blago srce, ker bi si utegnilo buditi upe, ki so
neizvedljivi. Zato Vas prosim: Najino prijateljstvo naj bo kakor
lep žarek, ki redko posveti v življenje -- in samo žarek,
drugega nič. Veste, da sem reven, veste, da imam dolgove --
kateri študent-siromak je brez njih -- veste, kako človek po
zakonu pride dandanes lahko takoj do ustaljenih razmer, gmotnih
in družabnih, ker ga zveza z odlično nevesto uvede hipoma v
boljše kroge, ki so za vsakdanji kruh tako rekoč potrebni. Je
žalostna resnica. Upam, da sedaj razumete vse, tudi moj beg iz
Zaselja. Bodite prepričani, da ohranim lepim trenutkom v Vaši
družbi trajen spomin.<p> Z velespoštovanjem<p> Ivan Brest<p>
Alena je brala prvič, brala drugič. Topa je zvila pismo in ga
skrila v žep. Pred očmi so ji začele pluti črne sence, krog čela
jo je stiskala hladna teža, iz prsi, ki so se nemirno dvigale,
niso mogli na dan vzdihi. Zdelo se ji je, da bi zakričala na
pomoč, pa se ustnice niso razklenile, jezik ji je bil mrtev,
vlažen mraz ji je polival mozeg, stene sobe so se zavrtele krog
nje, vsi šolarji so se s stenami strnili v vrtinčasti ples --
sončna luč v oknih je ugasnila.<p> Alena je omedlela.<p> Otroci
so zakričali. Nekaj dečkov je planilo skoz vrata in je klicalo
na pomoč.<p> Ko se je Alena zdramila, je sedela poleg njene
postelje postrežnica Urša, ki ji je močila razbeljeno glavo.<p>
"Kje sem?" je vprašala iznenadeno in gledala po sobi kakor
tujka.<p> "Hvala Bogu," je vzdihnila Urša. "Kako vam je bilo
slabo! Revica!"<p> Alena se je nasmehnila. Oko se je umirilo,
globok vzdihljaj se ji je izvil, kakor bi težka teža pala iz
njene duše.<p> "Po zdravnika pošljemo, kajne?"<p> "Ne, ne! Saj
je že dobro! Nič mi ni! Vstala bom!"<p> Alena se je dvignila v
postelji, a legla je nazaj, ker je občutila silno slabost.<p>
"Ne smete!" ji je branila Urša in ji s staro roko popravljala
odejo.<p> "Urša, ko bi poslali koga po Minko. Njo bi rada!"<p>
"Prav imate, po Minko, da. Ona je tako modra. Sama grem, če se
upate prebiti brez mene?"<p> "Pojdite! Jaz zaspim, trudna
sem!"-<p> O mraku je prišla Minka. Po prstih se je bližala
postelji, kjer je spala Alena, vsa bleda, kakor belo pražnje, na
katerem je počivala njena glava.<p> Minka je prižgala luč, potem
se je dotaknila s hladno roko njene glave.<p> Alena se je
prebudila. Njene oči so se uprle v Minko, bela roka je segala po
prijateljici.<p> "Kaj ti je, otrok moj?"<p> Alena se je trudno
nasmehnila in pokazala s prstom.<p> "Tam v žepu poišči -- in
preberi. Vse zveš!"<p> Minka je poiskala Brestovo pismo.<p>
Kipeč srd ji je vstajal na licih, ko je čitala. Alena jo je
nepremično motrila z očmi. Polagoma se je nabralo Minkino lice v
zaničljive gube in ko je prebrala, je razsodila:<p> "Da, to je
on, ves on! Slabič, brez srca in poguma, ki išče zložne poti in
se boji boja, ki mu je žensko srce malovredna priklada na težko
tehtnico bogate dote. Alena, ne žaluj, on te ni vreden!"<p>
"Srce mi je strl."<p> "Sramuje naj se!"<p> Minka je raztrgala
pismo na kosce, jih vrgla na tla in jih z nogo poteptala.<p>
"Minka, sedaj sem sama -- in sama pojdem v boj po trudni poti za
tabo."<p> Alena je iztegnila bele roke po Minki, jo objela in se
razjokala na njenih prsih kakor otrok.
<hr>
(Pridobil od založbe Mihelač 1992 in predelal v html-obliko maja
1996 <a href="hladnik.html"><b>Miran Hladnik</b></a>.)<p>



<br>
<!--Creative Commons License--><a rel="license" href="http://creativecommons.org/licenses/by-nc-sa/2.5/si/"><img alt="Creative Commons License" style="border-width: 0" src="http://i.creativecommons.org/l/by-nc-sa/2.5/si/88x31.png"/></a> To delo je licencirano s <a rel="license" href="http://creativecommons.org/licenses/by-nc-sa/2.5/si/">Creative Commons Priznanje avtorstva-Nekomercialno-Deljenje pod enakimi pogoji 2.5 Slovenija licenco</a><!--/Creative Commons License--><!-- <rdf:RDF xmlns="http://web.resource.org/cc/" xmlns:dc="http://purl.org/dc/elements/1.1/" xmlns:rdf="http://www.w3.org/1999/02/22-rdf-syntax-ns#" xmlns:rdfs="http://www.w3.org/2000/01/rdf-schema#">
        <Work rdf:about="">
                <license rdf:resource="http://creativecommons.org/licenses/by-nc-sa/2.5/si/" />
        <dc:type rdf:resource="http://purl.org/dc/dcmitype/Text" />
        </Work>
        <License rdf:about="http://creativecommons.org/licenses/by-nc-sa/2.5/si/"><permits rdf:resource="http://web.resource.org/cc/Reproduction"/><permits rdf:resource="http://web.resource.org/cc/Distribution"/><requires rdf:resource="http://web.resource.org/cc/Notice"/><requires rdf:resource="http://web.resource.org/cc/Attribution"/><prohibits rdf:resource="http://web.resource.org/cc/CommercialUse"/><permits rdf:resource="http://web.resource.org/cc/DerivativeWorks"/><requires rdf:resource="http://web.resource.org/cc/ShareAlike"/></License></rdf:RDF> -->


</body>
</html>
