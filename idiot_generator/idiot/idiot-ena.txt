Katja Perat

Nekako osvoboditeljska.
Nismo povsem iz istega sveta,
Modreci in jaz,
In nikoli ne vem čisto dobro, za koga v resnici navijam.

POETIKA, DRUGI DEL
Opice so,
Take, kot tista v Indiana Jonesu,
Po moje se jim reče zamorske mačke,
Majhne, z zavitimi repi,
Sedijo ti na rami, če hočejo,
Ali pa na kupu arašidov in jih lupijo in ti jih mečejo v glavo.
Mislim, da sem jim malo podobna.
In že dolgo časa se počutim kot teroristka,
Alžirska, južnoameriška,
Partizanka Breda,
Kunderova Čehinja v mini krilu,
Notredamski zvonar,
Tisto bitje iz iluminacij, ki ima oči in nos in usta na torzu in samo eno nogo.
Vse to stoji na enem zelo slabem spominu.
Jaz mislim, da je Eco zelo pameten človek
In da sem malo bolj pametna in zadovoljna,
Ker piše,
Samo žalosti me,
Da je akademik kot akademik,
In je nenazadnje tudi on star stric s sitnim obrazom,
In če stojiš pred njim in se zasmeješ,
Ti nameni tisti tip pogleda, ki pošilja v gulag
In ti bi se rad pogreznil v zemljo, ker si imel dober dan in si razmišljal o dobrih
stvareh.
Zamerim mu.
On naj bi vedel, kako je s smehom,
On je rekel, da ve, kako je s smehom.
Vsem akademikom zamerim,
Morali bi vedeti.
Neka hudobna misel obstaja med bistrimi gospodi po štiridesetem,
Da jemlješ znanju in modrosti težo, če se smeješ,
Neka čudna misel,
Ki ne vidi dovolj daleč,
Da bi razumela,
Da svet povezujejo goste asociativne mreže
In da če so tvoje misli hitre
Hitro vidiš vodičke, ki po Auschwitzu,
Lovijo mlade Angleže z bananami
In da se kljub temu kdaj razjokaš nad ameriško zunanjo politiko
In se ti ne zdi dobro,
Da delavke v neki x tekstilni tovarni že šesti mesec niso dobile plače
In da si včasih spneš lase,
Da bi bil bolj zbran,
Ko sediš nad prismuknjenimi tezami sodobne politične teorije
In da greš včasih, čeprav zelo redko, k maši
In da cerkev diši po kadilu
In berejo iz svetega pisma
In da, čeprav ima deda pred tabo trapasto turkizno jakno
In župnik govori neumnosti, veš
Da je nekaj svetega tam zadaj
In da je nekaj svetega vedno zadaj.
Rada bi se smejala do smrti,
Rada bi sedela bistrim, zateženim akademikom na ramah
In jim metala arašide v glavo,
Ker jih imam rada
In me učijo
In ne vedo, kaj bi z mano
In delajo teroristko iz mene
In grem potem lahko spat
In se mi zdi, da sem bila vsaj malo koristna,

KAJ JE DIALEKTIKA
Vsakič, ko nekdo reče
Pička,
Si želim, da bi šla na kavč v kotu pod deko brat Fenomenologijo duha.
Vsakič, ko nekdo reče
Fenomenologija duha,
Si želim, da bi ga prijela za roko in se šla z njim poljubljat na požarne stopnice.

KAJ DELA PESNIK POZNO POPOLDNE NA DELOVNI DAN
Vsak pameten pesnik
Enkrat napiše pesem
O koncu besede
O ustvarjalni nemoči
O tem, da je tako ali tako če sešteješ Blakea in Bukowskega povedano vse,
Kar se je povedati dalo.
O izpraznjenih duhovnih prostranstvih.
O ujetosti v jezik.
O tem, da bi šel rajši gledat poročila,
Vendar bi se potem počutil nekoristnega
In oropanega smisla.
Tole je moja.
Ni preveč dobra,
Je pa res, da gimnazijskim profesoricam preprečuje,
Da bi jo interpretirale na svoj
Pesnik-je-že-nameraval-na-nek-svoj-način-z-besedo-pomagati-izgubljenemu-narodu
Način.
Ni.
Pesnik si je samo želel, da bi lahko povedal kaj resničnega,
Ker so mu rekli, da ga bo resnica osvobodila;
Pa mu ne gre preveč dobro od rok;
Stari sitni akademiki postavljajo koncentracijska taborišča
Za njegove poceni pozlačene židovske misli,
Moderen bi moral biti že kakšnih deset let nazaj,
Zdaj bi moral počasi iskati vrata iz postmoderne.
Pa jih ne.
Nasloni se na okensko polico in gleda,
Koliko voznikov se drži prometnih predpisov.

ZGODOVINA
Spet so bili Arabci na televiziji;
Sandali zavihani navzgor in opice v brezrokavnikih s fesi na glavah.
Kadar sem res stroga do sebe,
Bi si rada rekla
Bolano je,
Da te vzburja zgodovina.
Kadar nisem,
Vem, da je dobro biti majhen nasproti svetu
In da si, kadar si najbližje temu,
Zelo težko pomagaš,
Da se ne bi zaljubil.

3

PAR RAZLOGOV, KI JIH LAHKO NAVEDEM, ČE ME KDO KDAJ VPRAŠA, ZAKAJ RAJŠI
ŠE NE BI UMRLA
Kul je, ko bereš Goetheja in tvoj humanistični ata popravlja kotliček na stranišču,
ker bi rad dokazal, da zna in potem poči cev in poplavi stanovanje.
Kul je, ko pogledaš skozi okno na Tržaško in pred semaforjem na zeleno čaka
ogromen traktor s priklopnikom polnim gnoja.
Kul je, ko pride Mitja domov in se vsakič nasloni na hladilnik in s porom v roki
vpraša, kaj je resnica in misli na najbolj metafizično možno vrsto resnice. In potem
reče, da je življenje enostavno.
Kul je, ko Nuša reče, da ne mara Nietzscheja, ker je bil grd.
Kul je, ko Samo reče, da je vsa zgodovina zgodovina razrednih bojev in se z glavo
udari ob na stežaj odprta vrata omare za kruh in potem reče pizda materina in
potem reče, da se je treba borit proti diktaturi depresije in si odreže en kos
francoske štruce, ki ji pravi krščanski kruh, kar bi se Robespierru verjetno zdelo
hecno.
Moji prijatelji so kul, kadar so res pijani in točno vejo, kako se dela revolucijo.
Kul so tipi po štiridesetem, ki se jim zdi, da si dober človek že samo zato, ker si
mlad.
Kul so mojstri, ki za nič na tem svetu nočejo biti tvoji mojstri, ker se bojijo, da
potem ne boš več iskriv.
Kul so fantje, ki razlagajo o svojih granulomih in težavah s hrbtenico in zlomljenih
golenicah in brazgotinah na obrazu in zlomljenih zobeh, ker ob njih postanem
materinska in se čutim v skladu z vlogo ženske, ki jo je zame izbrala ideologija
meščanske družbe.
Kul sem, kadar komu, ki ga imam res rada, z najbolj nežnim glasom na svetu povem,
da ničesar ne razume.
Kul so stara stanovanja na goriškem, v katerih so velike omare, v katerih so sive
svilene srajce od babic in bela posteljnina in borčevske medalje in biserne ogrlice v
plastičnih škatlah od palčk za ušesa.
Kul so fantje, za katere veš, da jih ne boš več videl in ti dajo svoj klobuk, zato ker ti
bolj paše kot njim.
Kul se je s kolesom peljat pod Krim, ko piha, ker nič ne slišiš in te parkrat skoraj
povozi in ko prideš domov, se ti zdi, da usoda pazi nate in malo pozabiš na smrt
zahodne metafizike.
Kul je Albert, ki je bil v Arabiji in ima hrapave roke in ga nihče na Livku ne razume,
ker je malo boljši kmet, kot so ostali.
Eksorcisti so kul, ker verjamejo v hudiča. Kdor v enaindvajsetem stoletju hodi
naokrog s česnom v rokah, ne more biti drugega kot kul.
Francoska revolucija je kul, ker zaradi nje skoraj zares verjamem v prejšnja
življenja in me je na dobre dni malo manj strah smrti.
Kul je nova punca od fanta, ki ga skoraj ne ljubim več, ker se ob njej vsakič znova
počutim moralno superiorno.
Cankar je kul, ker se ga da lepo uporabit kot argument za to, da smo Slovenci
kulturno nagnjeni k fikcijonerstvu in žrtveništvu.
Akademiki so kul, ker imajo rjave semiš čevlje z najcenejšimi vezalkami in poceni
kavbojke iz devetdesetih, povlečene visoko nad popek in kariraste srajce, skozi
katere se vidi njihove bele spodnje majce z globokim izrezom in očala z zlatimi
okvirji in malo piškave zobe in potem si zavihajo rokave in dajo eno roko na rob
katedra, drugo pa ob bok in rečejo »diskurz« in jim je vsaj do polovice jasno, kaj
natanko so rekli in nikogar na svetu nimaš rajši.
Kul je Marčelotova hiša na krasu, ker v njej nihče ne živi in je videti, kot da stari
izvodi »Življenje in tehnika« in avantgardistične lučke s golimi ženskami za
podstavek, pripadajo dobrim duhovom lokalnega magičnega realizma.
Kul sem, kadar si upam v pesem napisat »magični realizem«, čeprav se sliši grozno
narobe.
Kul so panksi s province, ker mi včasih povejo, da sem boginja proletariata in se mi
potem za kakšno minuto zdi, da sem mogoče res in me poljubijo točno takrat, ko se
spomnim, da v resnici nisem.
Kul so srbski striparji, ker zaradi njih lahko sanjam, da je zunaj Jugoslavija in
državljanska vojna in jaz vem, da se je treba borit in se. Pa še risat znajo. Umetniški
okupatorji so zmeraj kul.
Kul je, ko se navežeš na nekoga, ker si sanjal, da ga ljubiš.
Kul je moj inštruktor za avto, ki ga ne spustijo v Izrael, ker je nacist.

4

Moji prijatelji so kul, kadar razmišljajo o tem, da moramo imeti otroke ob istem
času, da jih bomo lahko skupaj vzgajali in poročali med sabo.
Kul je Amerika, ker je ne razumem.
Kul je Nova Gorica, ker gre vsem na živce, čeprav ima ruske bloke in libanonske
cedre v parkih in grlice na njih in burbonsko grobnico.
Kul je tip od Foo fighters, ker se mu vidijo plombe, ko na televiziji nastežaj odpre
usta.
Kul je Marx, ker v Nemški ideologiji vsaj šestkrat reče »govno«.
Kul je moja majica z Leninom na prvi strani, ker mi stari ateji salutirajo, kadar grem
tečt.
Kul so knjige z odpisov v knjižnicah, ki ležijo po tleh v moji sobi in zaradi njih
zgleda, kot da bom enkrat mogoče res dober intelektualec.
Kul so zgodovinsko sporni ljudje, ki umrejo ravno takrat, ko so šli javnosti najbolj na
živce in si potem ne moreš pomagat, da jih ne bi mel rad samo zato, ker so umrli in
bomo vsi enkrat umrli.
Habermas je kul, ker zaradi njega zelo težko neobremenjeno rečem »javnost«.
Levi-Strauss je kul, ker še ni umrl.
Kar pomeni, da je grof Saint Germain sploh kul.
Telo je kul.
Kul je Žižek, ko v svoji stalinistični angleščini razlaga o trenutku, ko se med seksom
eden izmed partnerjev zave, da vse skupaj verjetno zgleda blazno smešno in si lahko
predstavljaš, kakšen je, kadar se mu to zares zgodi.
Kul so šiptarski prodajalci sladoleda, ker govorijo boljše slovensko kot jaz.
Kul je napisat knjigo samo zato, da bi jo lahko nekomu posvetil.
Kul, da ti da nekdo vsako leto parto v Delo, ampak to je že ena izmed tistih stvari,
ki se jih bolj težko veseliš.
Kul je, da ti ni treba reči, da je bedno, ker gre vsak dan miljarda stvari na smetišče
zgodovine, ker težko najdeš človeka, ki ne bi tega razumel sam po sebi.

Katja Plut
VEŠ
veš, kako je, ko hodiš gledat okoli hiše s spuščenimi roletami
in ne opaziš vrat, da bi prednje položil darila; tuhtaš
in si prižigaš namišljene čike,
hodiš gor in dol po namišljeni strmini in obrekuješ vreme
ali sebe s katerim od sosedov;
ko že vzide sonce, ugotoviš, da so nekateri
tvoji lasje že oranžnordeči in torej nimaš več časa za čakat;
in ti itak zmanjka idej, kako bi še čakal, navezal prijateljstva z
rdečimi mravljami; in potem zjutraj vstaneš izpod drevesa,
ob katerem se ne spi tako dobro, ti da
pa razmišljati o tem, kako se ti nekateri
podstavljajo, če plezaš nanje, te objemajo z močnimi rokami
in jih ne skrbi, da niso udobni zate;
razdaš darila k sosedovim pragovom; s pločnika
odtrgaš hruško, zgrizneš, zadržiš med zobi, primeš
balanco z obema rokama, odpelješ poni naokrog
pogledat, kje je kdo, kaj se počne, pa čestitat za srečen četrtek
Puju, ki ne počne nič takega.

Napolovljena sem bila.
Ena roka mi je segala po tebi,
druga je hotela le oba obvarovati;
ta je ta, ki je na koncu odstranila distorzijo
in pobrisala ostanke
za teboj
in za menoj.
Gledališče sva zapustila z ne toliko vere,
ampak nedvomno dosti varnejša,
ker so bili predrti upi v žepih Janka in Metke puščali sledi
vso pot nazaj do dol.
8. 10. 2006

COGITO EGO SUM / NA SMRT ZAPRTA VRATA NA BALKON MAM, ROMEO.
Vedno sem bila premočna,
da bi me lahko preigral ali prenesel,
in prekrhka,
da bi zdržala
svečo goreti
med obrati,
ki so te sukali,
težko pričakujočega, a vsakič bruhajočega v objeme,
kakršni so ti bili zadali smrtne rane, zato smrtni srh,
seveda,
in zato oboje do smrti, do dneva, ko tvoj
namišljeni ti zašteka
in neha in sladkost končno spet
onesvesti godrnjajoče korake;
zapletena reč je, ker se lahko druživa
samo skoz tunele, ki jih napenjajo angeli,
ker tam, kjer so zadeve in ljudje
dovolj trdi, da naj bi se jih dalo držati,
se da vedno kaj prenerodno.
Nekoga pokličeš po imenu
in Nekdo se vedno lahko obrne
prehitro, da ne bi zarisal konca
komolca med rebra, kar zardeči svetleči
plamen sveče, ki rdeč začne kapljati na lesena tla,
zaleseni vse v klubu,
ustavljene zaradi te surove, nepozabne nerodnosti;
in katerikoli
ne, moj bog,
oprosti,
je videti preprosto
manj obstojen
kakor to.

PREJ
PREJ sem si oprala roke in sem bila za nekaj trenutkov videti kot modri angel, kot da
se bomo zdaj poklicali in uvalili na Pomoč. Ko pa sem legla, me je veter prevrnil na
bok in mi ruknil ob eno krilo in se zavihral ob drugo in me sunil navzgor in zdaj drvim
noči med noge na sulici, ki mi gleda iz prsnega koša.
POTEM
Srbijo me lica
od flekov strjene krvi.
Z(a)rinila sem se globoko v mednožje smrti.
Slabo mi je, no. Rada bi umrla. A
če
že
je -

5

Rada bi se naredila kot katja-mogočnica; kot kopje:
ko se že dajem, da se posvetim močnim,
kot kopje,
ne pa malo nevede odstrem(,
da bi vsi skupaj bolje videli).
Smrdim,
končno sem sama, končno se bom preoblekla in
napisala sezname na to stran. Popisujem, ker že dolgo ne zapisujem
Ptic trnovk; že dolgo je, kar se dogaja, da ko katera pristane,
jo poberem, si jo ogledam, dam v usta in pojem, kajti na teh neplodnih
avenijah, ki nosijo imena moških, za katere ne vem, kaj so delali,
preden so se spremenili v napis, in kjer prosjačijo prosjaki, katerih imen,
zgrgranih v moje zatrdelo naročje, ki gleda postrani, si ne morem zapomniti,
je greh spravljati hrano.
Hotela sem natipkati kratko sporočilo,
počuti se ljubljenega. A
vem, da bom najbrž nerazumljivo
veličastna.
Nič dostojanstvenega ni v tem, ker smrdim od krute hitre hrane
in ker imam v eni beločnici spokano žilo.
Vseeno sem na trenutke patetična, ker nimam ničesar izgubiti.
(Med pranjem zob sem nekajkrat skoraj bruhala, potem pa sem
se vdala v ščetko in v to, da bom mogoče bruhala.)
To nam je zapustil Aleksander.
Ne vem, kaj se bo naredilo to noč.
Slabo mi je in na to slabost pijem
soennentor čaj angela varuha, da se obdržim na strani dobrih.
Saj je res, ne spadam sem – samo, kdo pa?
Rada bi spadala sem.
Ugasnila srce in sežgala vso slo, ki se je kdaj nalila v žile,
naganjala moje telo.
In ko bi znova zautripnilo, me bi gnalo samo.
Kajti sla se samo lasa s samoto.
Prestara sem že.
Nočem, da se me poteguje sem pa ke.
Ugasnila bom nočnolučko. Razvijam vrečko potrpljenja.
Ampak samo toliko da veš, Bog.
Rada bi kmalu umrla.

In ziher je, da moraš imeti v nočni omarici
spravljena Vero in Upanje, če hočeš sploh položiti
vanjo še Ljubezen.
Globoko znotraj med nakvašeno sredico noči, ko si s koncerta od
Moveknowledgement, ko se še komajda premikaš in si poln zagotovil, pa
u(za)gotoviš, da ta zadeva
življenje ni pohiti zadeva, temveč pohiti-pogledat-tole zadeva in je kdaj pa kdaj
lahko počakaj-in-boš-videl zadeva.
Pohiti pogledat ali
počakaj in boš videl, kako je
neverjetno.
(V VSEH SMEREH), sedaj pa
p(red).s(panjem).

pssss

JAZ PA POJDEM IN RAZBIJEM?
Z nožem praskam površino,
ugotavljam, a je tole kamen
al koščica.

BODI BLAGOSLOVLJEN (KER USODA JE ZIHR IZ ZDA)
Naj se ti cvet opraši,
Naj se ti mulj v tleh medenične sklede ne ohladi,
Naj se ti sijoči bogovi marsičesa golijo v slinah, ki se ti zlivajo na zgodnja
šklepetanja,
Naj ti siva mrena ne hodi pred oči,

POLNO

Naj ti svetijo mostovi med zvezdami, kadar te zasleduje iz obeh smeri,

Ko sem se rodila, sem bila neverjetno lepa, čeprav bi naj bila vijolična in
pomečkana; od tam naprej je šlo vse
samo še
navz
d
o
l

Naj ti hojo nog
možganov topli zdrob spokojno ziba
Naj se sanjam prihulijo mokri

(Kako je to mogoče.)

in naj se te usmilijo kolegiji bradačev, ki zobatih podplatov drdrajo rise skozi
avenije, noseč nahodne klice v mobitelih.

Moja preteklost je pomirjujoča z enega samega vidika:
da je je konec.
(Saj ne morem verjeti.)

Toliko blagoslovov je potrebnih zato, ker smo spraznili blagajno za desetletja
vnaprej;

Tudi če se že ne bojim več toliko, da bi razbila tanko steklo ravnovesja nagoščene
čutnosti ... ustrašila svetlobo ... ni prostora za še enega človeka.

Gospa usoda nam zlaga tarot iz kreditnih kart
- Ona je zihr iz Amerike in je težko kaj dobit,

6

razen mogoče če nas po par naenkrat trmasto trobi
na slišno ponjavo tankega Boga
ali v en rog Sadistka.

Tibor Hrs Pandur
DEKLARACIJA ČLOVEŠKE ODVISNOSTI
(1623 – 2009)
1.
Kdo bi prenašal razdruženost narodov, debilnost birokracije, solipsizem slovenstva in
glorifikacije dolgčasa, stoletja sleparjev, strahopetne tirane, fanatike samopohabe
in cinične opazovalce človeške komedije ...
nočne more zgodovine, privatizacije energije in genskih zapisov, obdavčenje vode in
zraka, masovne debilizacije, utopične inavguracije, spolne frustracije, nacije,
okupacije, dvoumne deklaracije in prostovoljne amputacije, napsihirane
odstrahunapumpane množice, neizživete fantazije, globalne vasi in komercialo
modernih odnosov ... zveličanske blodnje in manične horde ...
Kdo bi prenašal ... odprte rane neskončne ambicije, vljudne pokole v imenu
svobode, dogme podedovane nezavedno, brezna, zidove in tanke med nami ...
Kdo bi te poslušal ko repaš v noč
Biljone impulzov izkoriščenih, zbrisanih, prevrednotenih, pretepenih, ljubljenih in
spet izkoriščenih, pofukanih in zapeljanih in spet odvrženih kot paket znucanih
kondomov, zmučenih z brutalnostjo vsakdanjih puhlic, pičkolačnih psov in krikov
agresivnih fakerjev, ki jim v žilah vre zadnja legalna droga,
ubogih capinov, ki se jim v obrazu razkrije apokalipsa, ki jo ignoriraš, medtem ko
greš mimo, kot da jih nič ne more več rešit.

Kdo so ti ljudje, ki lahko samo s svojimi možgani spravijo cel svet na kolena, a ga
ne. Ampak jih dajo kot ogenj, darilo kot reka svojo vodo – zrak kisik, telo toploto …
Premeteni Odiseji in naprej misleči Prometeji
Modeli z več zavesti –
Kdo so ti neslišni disidenti
Ki lahko samo s svojimi glasilkami ogrozijo jedro sistema
Hekerji vseh dežel ...
Borci za Električno Neodvisnost
Neopazno onesposobljeni!
»Anarho-liberalci«!
»Heiderjanski nihilisti«!
Samooklicani sovražniki samoupravne komunistične partije, oligarhistične hunte,
tretjega rajha, uboge matere cerkve, združenih narodov al demokratičnega fašizma
Kdo so ti imitatorji Sonca, ki so si možgane obrnili navzven, da bi vsi vidli kaj in kdo
so lahko ...

3.
In ker ne veš in ugibaš
Sklepaš, kar pač sklepaš
Banke te odirajo s hitrostjo smrti
Z OBRESTMI JE TVOJ KRUH NAMOČEN V KRVI MILJONOV

Kdo bi poslušal ... šipšaloneke, šalabajzerje, erbšlajherje, hajvane, duduke, idiote
in potencialne ljudi vmes, polne hrepenenja, ki jih počasi razjeda samoumevna
omejenost duha, ujetnike sonca in krotke divjake, redke ljubimce, ki res ljubijo in
ne samo jebejo, dokler ne propadejo, da bi končno spoznali ... znova in znova ...

Mediji ti lažejo dan in noč iz neke neznane radijske postaje,
ki te sploh ne potrebuje.

Armagedon blazne ljubezni, ki ga je rodilo brezmejno nasilje
Napušene najstnike, ki ne jebejo, dokler jim špila
Verbalne fetišiste
Preroke lažne krame
Klovne in anarhiste
Sočutne fašište
Mazohistične altruiste

Majo te, še preden prideš v vrtec ...
te šopajo z nesmisli namesto ključnega znanja:
Nič Fizike. Nič Glasbe. Nič Zgodovine. Nič Filozofije.
Nič svetlobe. Nič kar se dogaja Zdaj.

Podzavestne agonije, samosproducirane apatije, tehnološke izolacije, politične
asasinacije, prijazna suženjstva in človekoljubne genocide, zlorabe moči in pozicij,
blokirana gibanja, samotne masturbacije, neuspele demonstracije, teroristične
akcije, filozofske abstrakcije

Samo elektriko ti izklopijo pa padeš na kolena

Čutiš strah, ki ga proizvajajo vate?
Vsako sporočilo je proizvod, ki ga ne gledaš
Ampak s katerim gledaš
Na podlagi katerega
Iz katerega pol vidiš …
Vlade plačujejo korporacijam, naj ne proizvajajo
Drugače bi jim golfi že iz ušes viseli

Sanje, ki si jih ne morš izsanjat
Ljudi, ki jih ne morš imet
Vero, s katero se upijanjaš
Tekste, s katerimi se opomenjaš
Obljube, ki jih ne držiš
Glas, ki ga ne slišiš
Pogled, ki ga ne vidiš
Bolečino, ki je ne čutiš

Plačujejo kmetom naj jablana ne obrodi
Naj trava ne raste

Kdo bi se uprl in se spravu z besedami nad armade bomb in jih z nasprotovanjem ...
končal?
Kdo bi preživljal muke, švicat kri in nergat pod svobodnim soncem, če mu ne bi
groza pred nečim po smrti, neodkrita dežela, iz katere se še vrnil ni nihče, skockala
voljo, da raje prenašamo nesreče, ki jih imamo, namesto da bi drveli k drugim, o
katerih nimamo pojma?
Tako vest dela strahopetce iz nas vseh. In tko se shira goreča bakla revolucije ...
vsak velik podvig zgubi odločnost akcije.
2.

In ker so ljudje (z)gledali drugače, so jih imenovali drugače. In kot besede, ki jih
vidijo različno, so ljudje postali višji in nižji, in nardili so države z različnimi imeni In nardili so stroje, da odgovarjajo namesto njih,
Ko se njim ne Da
Ko se jim ne ljubi ...

7

4.
In namesto Ognja kralj
In namesto Sonca bog
In trupla brez obrazov
In mraz namesto ovc

Prikrite transakcije, oborožene reakcije, iz strahu ali osebnih koristi, spontane
prepovedi spontanega čustvovanja in poročanja resnice, trgovanje z ljudmi in orožji,
pedofili in spolni sužnji, umori iz ljubosumja, astronomski dolgovi, procesije
mučenja in krvave zastave razodete besede, nekoristne teorije dejanja, spodletele
socializacije, raznorazne falsifikacije, humanizacije, ilegalne deportacije,
ekonomizacije in neomejene zmožnosti adaptacije ...
(In nekje vmes mogoče

Temne cerkve
V njih
Namest dreves in kamnov in rek
Ljudstva pod kapuco internih zaporov nihajo slepo v naslednji jutri, ki samo vedno
prihaja
Neskončne reprodukcije teles, ki se rojevajo in pobijajo v neskončno …
Generacije in generacije otrok, ki simultano prijokavajo, ker prijokavajo na svet
samih bedakov (z redkimi sijočimi izjemami vmes)

Samozadostnost enega samega vročega telesa
In dom in topla voda in sto sonc, ki ti pod srajco šopa
(Kot videt svet skoz nekoga
Drugega oči
Spremeni –
Kolker pač spremeni))
Človeštvo pred ekrani sanja zadeto
Kot svinja sanja o kukuruzu

“Divja agresija, za katero ni ventila in popolno zavedanje, da ne boš preživel”
Hrčki šopajo v svojih koleščkih proti obljubljeni deželi
“Samoumevni dogmatizem depolitizacije populacije” in mistifikacije obskurne
črpalke, ki nam pumpa dnevno kri, da bi uskladila
Banalnost zla in parade vulgarnosti, nezavedno produkcijo minljivih mojstrovin, ki
tečejo iz strahu pred katastrofo nepojmljivih razsežnosti
Da si predstavljaš potencialne množice, ki jih nekdo združi, kot da bi napeljal reko v
puščavo, da zaharajo iz omar svojih privatnih stanovanj in kričijo:
“Do not fuck with us."

Samozažgani budisti plapolajo svojo zadnjo molitev
Pijanci z izbuljenimi očmi, na robu smrti fehtajo na tleh, vsakršniki napsihirani s
samogovori, odganjajo privatne demone neke antične navade, ki jih je požrla kot
izum, ki ga ne razumejo ...
Prestolonaslednik, ki je izdal ljudstvo pa samo buli kaos
ki ga je podpisal

Dovolj digitalnih tajnic, hipohondrov moči in namišljenih bolnikov svobodne prisile,
filozofov brez jajc, filantropov blazne hedonije, prekupčevalcev lakote in
razmnoževalcev sovraštva, državnih konstrukcij, izmišljenih funkcij, omejevanja
informacij in produkcije frustracij, totalitarne mašinerije, industrije faking
psihopatologije

Ljudi na cerkvah
In ljudi na ražnjih
In ogenj in krike in kri

Psihičev, ki spustijo psihiče iz zapora, da vodijo še eno nesmiselno vojno ...
Nepredstavljive posledice groze enega izstreljenega metka ...

Sluzasti mutanti se vlačijo iz penastih rek

Psi romajo čez raztreščene kopalnice 20. stoletja

Papirček čigumija je ob sunku eksplozije prebodel drevo
Očigledna metafizična razsežnost sistema, ki ga očitno nihče ne razume ali obvlada
Žalost celotnega vesolja v debelem prodajalcu na črpalki, ki ni nikoli imel možnosti,
da bi se realiziral
Verige brhkih mladoletnic izničenih na zapimpano meso, medtem ko se rajcajo za
keš v neskončni tragediji porničev in televizijskih tračev
Nadobudni mladiči, ki se puntajo za revolucijo v jamertalu
Pridigajo pobožne ideje o velikih prevratih in ambiciozni redekoraciji družbene
nadstavbe

Radioaktivni otroci ga gledajo, kako niha v vetru kot čudo
sveta …
In smrt odnese žuborenje narave
In »tišina«
Potem
Popolnoma
Nedoumljiva

Proti cenzuri v imenu državne varnosti in načrtni represiji revolucionarnih izumov, ki
bi lahko ruk cuk rešili vse probleme materialnega obstoja

Zažgane strehe
In goske v letu
Nad pokrajino
Zažganih ljudi

Proti popolni slepoti nerazlikovanja med sistemom in tistimi, ki ga simbolizirajo

Kako je to neverjetno

Podivjani protestniki zažigajo zastave sovražnikov

Verjet v lepoto
In smisel
Sredi sranja in groze sveta

Gnilo sadje hiperprodukcije puščeno, da gnije
zanalašč
iz navadne sadistične zajebancije

8

Ni čudež, da se lahko
Še smejimo
Da ljubimo
Čutimo
In živimo ...

ONE REVOLUTION PER SECOND
»Brezciljni Slovenec
Slovenec: 3 dinarje«1
drka na ruševinah kipa svobode:
Za vse je kriva Primicova Julija
»Tvoj dih je moj bajonet«
In če bi mu dala
Bi lahko spremenil svet
Bil velik poet
Samo ko je bil zadet
2005 se je še vedno fural na novoromantiko
In končno shekal
da ne morš skoz luksuza pičit
In vse, kar naj bi bil al moral bit
je vršalo okrog njega kot duh prednikov:
»Janez ponižni
Janez strahopetni
Janez črnoobrobljeni«2
Metafizično mrtev
2,4 svetlobnih let od Alfa Centauri
»VIVA INDIFFERENCE«3
Dante se je najbolj namatral s Paradizom
Rimbaud je spal pijan na plaži
rekel: Dets d best
Mallarme se je ufural, da dela bombe
Še Šalamun je kdaj pa kdaj podvomu
Če se ni preveč zaplezal
Vedel samo, kaj mora sčrtat
In nihče ne ve ...
Kako to povedat?
Ljubi se mi
Ne da bi bil tam
Teoretiki pa niso poštekali
Razen da se nekam premika
Eni so šli v intimo, ne da bi se slekli
Scali na sisteme, ki so jih oblekli
Drugi so zamujali – prdeli stare bisere
V nove štukature. Prodali ideale za visoke položaje
Pisali kako sekajo paradižnike – kako si perejo rjuhe
Eni so se zapili – se sami ubili
Pametni so se izselili, druge so drugi
Tretji so sami nehali – četrte je zadušila kotlina
In oblaki so kr bli
In se formirali v neskončno
Več kot 10.000 let visoke umetnosti
Pa še vedno ista zgodba:
Homer je srkal čaj iz gobic
(6. stoletje pred štetjem)
Naenkrat ga zadane kot sneta sekira:

VSAK GIB - VSAK TON NA KLAVIR ODJEBE SISTEM!
... In ne mislimo več na blato, ki je pod nami
Ampak samo na listje, ki je na njem
In kako zelo smo ga imeli radi
Ko je padalo ...
Potem pa papež čez 3000 let množici prostovoljni v dežju:
AVE GRATIA, KI SI NAS PLENLA
Tud če je Neruda napisal: »Kri teče po ulicah«
Kri teče po ulicah
In tud če je Dylan napisal:
4
»VLKA JE ROKA, KI VLADA SAMO S ČAČKO SVOJEGA IMENA«
So pršli čoperji in zažgali ljudi
»Iz vsakega mrtveca je vstala puška z očmi«5
Pazite se!
KO LUČ PROSTA NE SIJE
Linguam Tertii Imperii
POP TV
1984
Žalosten postanem, ko nekdo reče navdušen v kamero,
»da je VIDET PAPEŽA VRHUNEC«
Vendredi Samedi Dimanche
“IZ AMERIKE PRIHAJAJO TANKI VESELJA IN DOBRE VOLJE”
Veliki in mali izviri grmenja zaloteni nepripravljeni
nad Bagdadom
ETIJOPIJEC SE JE NAJBOLJ RAZVESELIL
DANES IN NIKOLI VeČ
Največ slave požel Londonski klavec
Gari Gasparov trenutni drugi”
Je človek obvladljiva žival, dokler je đanki?
Je len? Je morilec?
Se bomo poklali?
Bo nekdo vedno mel večjega?
Te bodo zamenjali za novo robo?
Te prilagodili ideji?
On pa ti pozira poezijo o poeziji
Kako sam in buhuhuu
Reciklira originale
Se bori na neki drugi ravni
Pride na papir in pol zaspi
Zapira oči, da bi se skladalo
Nekje drugje:
Prvič. Začuti. Tvoje. Lase.
In obliko tvoje lobanje
Kar drugače
Ne čuti
Nihče
In čuti tvojo kožo
In strukturo tvojih ličnic
In tebe celo
Zunaj pa mesto in demonstracije:
Avtomobili v ognju
Pendrek v glavi

9

Rešen akcije
Zatripan v abstrakcije
Te verjetno smiselne agitacije
Neke spodletele inhalacije
Kar sploh ni sprožlo take spremembe
Razen da je Država pokazala svoje prave zobe:
Plečnik je bil prostozidar
Marx je hodu na kurbe
In lepe stvari
Res lepe stvari vmes
Ker je nekdo rekel, da so
Plagiat plagiata
Ne da bi bil too sentimental
Če bi se lahko, bi se že zdavnaj izpisal iz sveta
Babi z razbitim očesom pred Merkatorjem
Izis pozira za Diorja
P.S.
Dovolj mam tega sranja
Brez tebe bi bil ta list mrtev
.THP.
1
2
3
4
5

Kosovel: Kons Ikarus
Kosovel: Rodovnik/Kons Ikarus
Moloko: Pure Pleasure Seeker
Dylan Thomas: The Hand That Signed the Paper
Neruda: Razlagam par stvari

10

Karlo Hmeljak
NEKATERIH SE NE POZRE
From: Karlo Hmeljak <karlohmeljak@yahoo.com>
Subject: Re: to bomo mirno pogoltnili/nekaterih se ne pozre
To:
Date: Monday, March 24, 2008, 12:26 AM
> Tomaz Salamun,
> ki Vas vskoki zgejo in varujejo in nic, nic, nic
> vec ne veste za svet, zakone in brezbriznost.
>
> Jaz trajanje mucim too,
> oddaljen trajam kot varcnost in hiram.
>
> Ce me dobijo sedaj menedzerji in trenerji,
> bom self-inflicted in karamboli redki,
>
> redki kot gres, kot Velimirji v orozarni,
> kot bela Nastjina koza, kot I don't give a fuck.
>
> Kot so samice vrele in nisem nikdar vec bil posasten,
> kot kolaborirate in Tihi ocean hlapi,
>
> kot ne bom vec imel kam jadrat in Vas tunkat.
> A naj pojem vso hvalo za: "V napad!" ?
>
> Naj se ranjen pogreznem in dopustim?
> Zdaj, ko tipkam, Vam napisano od povratka
>
> iz Avstralije dajem pri polni zavesti v last,
> ker v svojo moc zrem (beri:zh). Vzvratno. Strogo.
>
> Evo jo - Zajceva finta, kjer nistrc?...ne vem kaj
> je nistrc. In se to gospod Tomaz Salamun:
>
> a veste, da ko mi je telo zastajalo in jezik lil
> in sem za prezivetje rabil nekaj na h in dobil,
>
> je to potem bila hrizolatrija?...ne vem kaj je
> hrizolatrija, kaj pozlata, kaj opaz.
>
> Pozdravljam Vas. Popoln. Nepotreben.

Živa Mestek
KAKO ODITI
Odšla je skozi zadnja vrata
In s krvavečim hrbtom
S sklonjeno glavo in rokami čez prsi
Je tiho kot metulj odšla skozi zadnja vrata
Ponižana in ubita
Za njo so padala kraljestva
Za njo je odzvanjal boben smrti
In sonce je nesramno razkrivalo gnojno srce
Odšla je skozi zadnja vrata
In preklela nemoč …
Prodala je že vse vžigalice …
Ves ogenj …
In odšla skozi zadnja vrata
Tiho kot metulj.

11

Nadina Štefančič
EVA BRAUN
Toliko let si že živ
pa ne veš za pojem drugega.
Zapiram oči
in se vračam k bosanskemu poreklu,
ki ga dobro skrivam
in je zelo neočitno,
trepetavo v arijski koži.
Ko bo Zahod ugotovil,
da je sonce premočno v Afriki
in zato zmanjkuje rož v lokalnih cvetličarnah,
bodo preusmerili sredstva v sirotišnico na Arktiki
in tja naselili indijske deklice.
Šla bom z njimi
in se ulegla na kos ledene plošče,
kjer bo ravno začelo nekaj kliti.
Metulji bodo morali vedeti za to živost čez morje
in prišli ležat na moj trebuh,
tudi oni breji od pomladi.
Z nobeno malo Indijko ne bom brala pravljic za boljše življenje,
saj je speča deklica v mojem želodcu
»preveč prestrašena«
pa jih zna na pamet cel kup, od Svetlane do Sylvie.
Toliko let si že živ
pa ne veš, da je grdo
podpisati moj zažig na grmadi
in podržati plašč mojemu eksekutorju
samo zato, ker me nočeš ljubit.
Odmaširala bom do prvega Bosanca
in rekla Šta ima bre.

ČRKE 1
Njegovo ime je zdaj luknja
ničesar nima
za besedo, za črkami
ima luknjo nekje v meni
ne drži več osebe
izdolbeno je.
Strah me je tega imena
vdrlo se je pred mojimi očmi
morala sem gledati
kako se je pogreznilo
in pozavgalo še cel kup živega.
Vrglo me je nazaj vase.
Rešila sem se tega imena
in izgubila tisti kup živega.
Praznota
za tem imenom me včasih vzame.
Celo požre. Zgazi me.
Ne pobere me klic po mojem imenu,
samo delam se.

12

ČRKE 2
Crknjene črke. Crke.
Neham se, ampak grem naprej, s tem nehanjem.
Hodim korak za sabo,
razstavljena od svojih potk.
Celo Woody Allen in njegov Moose. Nič.
To so ti težki dnevi. Klecanje in kar jok.
In najbrž bi lahko poklicala starše,
ampak kako črkuješ Slabo sem, brez da bi jih skrbelo.
Črkujem se v crkujem.
Kakšna velika samota.
- Ne eksperimentiram z mamili.
- Ne spim z naključnimi moškimi.
- Ne rabim antidepresivov.
Kupim bonbone in grem gledat Persepolis.
Ne pravim, da je potem dosti bolje;
se pa nekje med pomarančami in jabolki v Maksiju
spomnim na enkrat jeseni,
ko je Ana rekla, da nisi nikoli res sam, če imaš vsaj sadje.

Blaž Božič
AFEKT RESNICE
Afekt resnice: kdor se znoči in kakor se sodi
glede na telegrafske grafite,
zabojniki robe uvožene iz Turčije in Češke
razbojniki uma, ki jočejo in fukajo ob železniških progah
ki odnašajo čas, pazijo na loščenje samozavesti in sovražnosti
prav tako pa je važno da se postavljamo
med njih in oprašeni čas, da se začnemo dreti kakor trgovine
v zori, trgovine v bencinskih nočeh, trgovine pozimi
izpeljanka iz čutov: kje je vid resnik in njegov tajni
prehod na vodovodno, kje njegov nori sfriziran ctx 22,
tisto večno ime, ki mi ni nikoli povedalo ničesar?
Na prsih klečim in te berem. Kje so moja opravičila,
Moj bencinski prehlad, redne stopinje in to da te berem
Skutin namaz je barva ledinca
Knjige postajajo tvoja telesa
Zavidanje buči v milijonih plehastih kibel
Knjige postajajo tvoja telesa in
Kaže da jih bom ljubil z vsemi packami
Čokolade, kave in časa kakor bom ljubil
Tvoja telesa z vsemi materinimi znamenji,

Kazali, odsevi, nizi spominov.
Morsejeva abeceda, tvoja strašna sopotnica
Se spreminja v odplake, tvoje življenje se spreminja
V tisti neznaten zaliv pred težavno tezo kopra,
Ki se izteka v morje in noseče morje
Ki bo odplaknilo tudi njega nima
Slušalk
Pičke nimajo belih slušalk
Slušalke zapirajo mojo kopalnico
Kopalnica zven udarja na rob
Rob me ni prišel zbudit
Bujen sem trepetal
Vsi delavci so zapiski
Afekt resnice: kdor se znoči in če se sodi
Glede na telegrafske teze
Osmojeni grobovi so členitve
Členitve so tovarne kjer stojijo
Moje opustošene matere
Ni mi najbolje sprostil bom hojo
Nalivnik ima okrogel in zaprt vonj,
Po vodnjakih lutajo kresničke
Dobro mi gre, kajneda ?
Očka tajnost
Očka tajnost
Ne obstajam
Dobro te poznam
Stobarvna glasba gladi moje obrvi
Z nečimrnostjo
Dobro te poznam in
Mislim da te bom pogrešal
Če že obdajaš svoje mestece; razglej se še
Zame
Tovarne
Tovarne
Očka tajnost
Najin tempo bo žal dosmrten
Vsakič ko te spoznam nanovo
Ne razglašaj zastav, delaj kugo
Zidaj morje na planjavi iz vlaken
Vsakič je to vprašanje kaj delaš zdaj
Kaj si počela prej na katero šolo sva
Hodila skupaj
Očka tajnost ki bo uničil
Vse kar je ostalo od marmelade
Očka tajnost ki bo posilil
Vse krožnike in ves pribor v Favoli
Očka tajnost
Očka razvoj
Še vedno drhtim
Mesi krajec svetlobe
Razdruži najina življenja
Afekt resnice: besedo življenje
Uporabljam prepogosto
Moral bi jo zamenjati z besedo žirafa
Glaževina, multipraktik, pašman
Ki bi povedala toliko več in nekoliko manj
Svetloba
Svetloba
Prijazen dih ki naju bo zapustil
Bo življenje oziroma
Žirafa kjer bova ostala
Nekje na pol poti med sanjami in zobno nitko
Ki se sveti v slami

13

In gluha sopara sedem minut skozi podmilščakovo
Skorajda bi te razumel in se s tabo
Zlil v vagonih odrezal končano sonce
Ki bo kmalu zdrsnilo izza livarne in razločilo tvoje čelo
Od polzasenčnih tovarn
Jesenski kros je vedno vprašanje, koliko prstov mi je še ostalo
Curek nečesa kar januarja razteguje
Prijetnost pronica jutri kot sonce
Sonce v tem desetletju ne čaka omembe
Omemba je tisto kar je pod gumbi s katerimi tipkam to pesem
Pesem je vakuum
Vakuum nazaduje ples, krogle in terpentin
Terpentin je nek impulz, potolčena osebnost
Osebnost osvobaja loščenje nočnih omaric, in zdaj?
In zdaj se briše vsaka razlika med mano in mestom;
Pred tabo se razlegam, zdelan osivel in svoboden kakor mesto.
Afekt resnice: kdor se znoči in
Kdor razume samo tebe

& iščeš verze za ljubljano
jebeš potovanje in izlete v naravo ko poginejo noči
in se odpirajo jutra v ljubljani
jebeš družino hišo & avto & otroke
ko se mečeš po produ topniške navzdol v znucane temelje vojašnice
ko veš
da bodo naše pesmi tiste, ki nam bodo brale kadiš
ob meglenih zasmoganih jutrih
skupaj s kadišom ljubljani

TOVOR JE SLEDIL
tovor je sledil
vlak je iz Kamnika pripeljal
mrtvo sovo
gledam jo mrtvo
in si želim
da bi bilo zdaj poletje

18. december 2008 - 3. januar 2009

LJUBLJANA
jebeš evropo &
ameriko ko razpiraš roke nad
ljubljano
jebeš evropo ko pereš njene žile
s svojimi koraki ura je deset
do dveh.
jebeš univerzalno potovanje
poslovneža v london in tamkajšnje
zen tabletke upanja
ko hodiš
mimo nastajajočih blokov v župi
ko veš
da bo vsakič ko bo bežigrad bral kadiš
ljubljani kadiš bral tudi vič
& šiška
& savc
& moste
& štepc
& fužine
& dravlje
& savlje
& koseze
& trnovo
& črnuče
jebeš televizijo in poezijo in blišč
ko prhutaš ob opuščeni livarni ob kamniški progi
& ti mozeg pere rjo ki jo dihaš
ti razbremeni postavo
ti čisti pljuča
te povezuje z ljubljano
ti daje izobrazbo
& križišča & pisma & maj avgust & julij
jebeš svež zrak brez emisij
ko tvoja mladost kadi travo iz lekovega dimnika
ko hodiš z ljubljano skozi motno jutranjo meglo
ko vstajaš v šesto uro dneva
ko vstopaš na 14ko in se pelješ po podmilščakovi proti mestu
ko s odprto torbo sediš na vlažnih klopcah na ŽAku

14

vsi šiptarji naj bi bili
potomci orlov
vsi moji predniki
morajo potemtakem
biti hermelini in gosi
če ne
ne bi stal tu in pisal teh vrstic
zame so rekli da imam poleg
nekega 110 letnega starčka iz Kavkaza
največja vretenca na svetu
to me postavlja na nivo nekakšnega medicinskega čudeža
občudujem tvojo trmo
tujec
daleč si pršel samo
s strojnico in mrtvo sovo
daleč daleč
za sovražnikova mesta.

Uroš Prah
Ich habe die Welt verschlungen. Und jetzt sehe ich, es gibt Grenzen.

DIE HINTERGEDANKEN
Und dein Gesicht von Maden zerfressen
aber ich habe keine Visionen
Ich Liebe euch alle
aber ich habe Angst

Alles auf der Drehscheibe,
Alles, alles
Im All der Emotionen,
Nicht lachend,
Weil doch unbefruchtet.
Egal, wir sind banal.
Beständich schwindent ins große graue Nimmerzimmer.

Alles vergessen
Alles zerstören
Den Rest besänftigen.
INNENSCHWUND
ZU DICK FÜR LYRIK
Mitgenohmen
Eingenohmen
Ausgenohmen
Nogehaumen
Sogehummen
Mimegammen
Gamma-Mama
Om sei Prana
Omnischam
Ein Nebenman
Man nehme Man
Und dann
Und dann
Vergehen daran.

Es geht um die Vielfalt der Bilder im Kopf
und die Ordnung der Gedanken im Magen.
Den Geruch des Bleistifts, den ich langsam
unter der Nase vorbei ziehen lasse.
Das Wollen. Verlangen! Um das Verlangen geht es.
Die Liebe zur Schönheit, die Schönheit des Fleisches
um das liebliche Fleisch.
Um des Willens Wollen...
und doch, dann doch nicht können.
Es geht zwischen Kopf und Magen um's Herz.
Um sein drohendes Zerspringen, wenn des
Fleisches Duft zergeht im Schmerz.

UNDICHT

BORIS

Ich Dichte nicht.
Ich verliere Gedanken
Erinnerungen, Gefühle,
Haar, Haut, Zeit
Ich verbrauche Tinte
Schreibe Worte
Ich lass sie Zerspringen.

Schämen geht garnicht
es ist sowieso alles nackt
ich bin ganz ausgeliefert.

DIE DREHSCHEIBE
Es ist egal,
Es ist doch nichts.
Ist zum vergessen,
Nirgendwo,
Ist überall.
Sind alle,
Alles, alle, alle.
Wir tanzen hier,
Im weiten All.
Zerbrechlich wie
Drehende Eier.

15

PLASTENJE
Če si koža, papir,
in če je spodaj papir
in bolj spodaj tudi
in ga je še nižje še več
in pod njim usnje,
pod njim pa les
in beton
in zrak,
les
in beton
in zrak,
les
in beton
in zrak,
les
in beton,
polno betona,
in je zemlja pod njim
in pod zemljo, kdo bi vedel, kaj je pod zemljo,
kako globok bo vrez,
kako globok, te sprašujem,
da bo do mesa?

Umetno rdeči speti lasje,
Modri podočnjaki,
Prazne ustnice.
Majhna glava v špranji.
Majhna glava za steklom.
Majhna glava v prostoru.
Oguljena, modra, zaprašena,
pohojena, pomendrana, podrsana,
staljena, neprekinjena preproga.
Ena, dve, tri,
štiri, pet oznak
za izhod v sili.
Enainsedemdeset svetil –
enainšestdeset vidnih,
deset predvidenih.
Ena bela vtičnica
na prazni beli steni.
Hitra črna črta čez.
Drugi manjši gasilni aparat
tik ob rdečem koledarju
za včeraj, danes in jutri.

JUTRO
Zdrži, vsak premor bi bil umor.
Zarini nohte v tipkovnico
Za rob tipk jih zatakni,
Drži se! Postelja se znova
upogiba, tvoje noge
vleče navzdol, kot včasih
vleče tvojo trudno glavo.
Nobenega premora, slišiš!
Čutiš ga, iz preteklosti
prihaja, za čelo te grabi
in te vleče navzdol.

Sivo-srebrn odpirajoči se
mobilni telefon,
dva znaka za prepoved mobilnih telefonov.
Voda dol, ženska dol.
Torbe dol, ženska dol,
Moški gor, moški gor.
Moško stranišče nasproti
ženskemu stranišču.
Moška vrata vidna.
Moška vrata v premikanju,
Zapiti berač
Z odstopajočim podplatom.

INVENTURA
Rdeč aparat za gašenje
manjših požarov
v predsobi velike knjižnice.
Rebrast strop
iz vzporednih kanalčkov
v kovinski izdelavi.
Spodaj izhod,
leseno-stekleno-kamnite stopnice,
ženska dol, ženski gor.
Moški gor, par gor.
Moški dol, moški gor.
Moški dol, ženska gor.
Modra kapa, bel klobuk.
Bela borša, moder nahrbtnik.
Moder pulover, bele hlače.

16

Roka v vrečki v košu
pod manjšim gasilnim aparatom.
Berač dol, vrečka v košu.
Ženska dol, kožuh dol,
glava dol, modra preproga,
rjavi čevelj, črni čevelj dol.
Knjige dol, listi dol,
pljuča dol, špeh dol,
znoj dol, zrak dol.
Luč dol, čas dol,
Bog dol, moč dol,
vse dol, nič dol.
Dol dol, gor dol,
vse dol, vse dol.
Dol. Dol. Dol.

SOLZA
Solza ti je pritekla z očesa
v njej je mušica
malo še trza z levim krilom

NE MOŽE
ne može ne može ne može iz kože

TRIP
Komaj zdaj sem se spomnil, da se- hotel sem pisati o njih, ki se jim to res dogaja, o
vseh teh drugih teh lepih drugih, ki jim res umirajo, ki res ljubijo, ki upajo, napisati
angel, brez zadržkov, napisati angel angel in gledati nebo kako ga razganja od strel
modročrne oblake od strel, a mi misli drvijo.
Nisem sam me razumeš
nikoli nisem sam
v meni ste
plešete me govorite me
moje misli so mrtve
glas mi v grlu zastaja
sploh ne vem kako zvenim
razumeš?
po vrsticah mislim
in drgetam pred vmesno belino
slišiš me čisto malo me slišiš
kako praskam v drugi sobi po steni ko spim
kako se lepim ob steno
moja nema sluz
ob golo steno
moja pesem gre samo do sem.

17

Jasmin B. Frelih
EGOREALIZEM
Po orgazmu pubertete smo brizgnili v prvi letnik univerze in zaman iskali nekaj, kar
bi lahko oplodili. V porog nam je govoril glas obče pameti, da bomo oplojevali šele
nekje v daljavi let, ko nas bo že večina sterilnih, pri ostalih pa bo pogost pojav
splav.
Čeprav ga nismo hoteli poslušati, nas je premnogo zabredlo v studne mlake cinizma,
na vešala obupa in v gnojne jame bleferstva. Še tisto peščico, ki nas je ostala čistih,
so v kot stiskale kavarniške trume lenuhov in ko smo se odločili za boj, v bistvu sploh
nismo imeli izbire.
Varni v rokah usode smo se tako, našemljeni v vojaške uniforme, ki naj bi skrile naša
slabotna telesca pod podobo mogočnih, zapodili po učilnicah in hodnikih, čistili
nesnago neumnosti, vse preroke prejšnjih tisočletij pa nagačili in vtaknili v vitrine v
kleti.
Zavzeli smo katedre in z njih goreče pridigali doktrino egorealizma. Dokončno smo
presekali tok zablodele zgodovine in dali svoj glas krasnemu novemu človeku.
Predavalnice so se polnile, množile so se izjave za javnost, vse je kipelo od upanja
na spremembo in čeprav so ljudje našo stvar vzeli, kot pač ljudje vedno jemljejo
stvari, to je – po svoje, je egorealizem kmalu planil na ulice kot rušilni val nečesa
skoraj človeškega.
Ljubljana je postala kraj čudes. Po enem samem mesecu so bili vsi zidovi na gosto
popisani s citati iz knjig, osebnimi izpovedmi, nenavadnimi mislimi in seveda s
kopico vulgarnosti, da je imel sprehajalec po njenih ulicah občutek, da hodi po
romanu. Meščanstvo je vsevprek kričalo, vpilo in se smejalo, prepiralo, plesalo,
parlament so zanikali, karneval uzakonili, smisel pa prepovedali. Policaji so se
prostituirali po vogalih, brezdomci v poslovnih oblekah so postavali pred bankomati,
čistilke so vandalizirale pročelja hiš in slehernik je bil zadovoljen s svojim položajem
na tem svetu. Nekdo je na Kongresni trg spustil cel tovornjak kokoši in spet nekdo
drug je čez noč zaprl Celovško cesto s kupom kontrabasov. Mesto je naravnost
divjalo v življenju.
Veselilo nas je, da so stvari ušle iz naših rok. Nismo hoteli odgovornosti, hoteli smo
samo živeti, če je le možno, večno. Pobrali smo vse zasluge za ta množični pobeg iz
zapora, ki bi se tako ali tako nekoč moral zgoditi in s prestolov preprosto uživali v
predstavi.
Lahko bi trajala leta in leta. Pa kaj, če je nadškof s svoje prižnice tistim trem
gluhonemim govoril, da je duh človeštva mrtev, ker se vsi samo še realizirajo in
nihče več ničesar ne ponotranja, oni pa so mu brali z ustnic in trepetali za jutrišnjim
dnem. Pa kaj, če se je župan zbudil mačkast in prisegel vsemu temu konec, pa se
nazadnje izselil. Pa kaj, če so se zgražali iz tujine. Če so besneli s podeželja, brzčas
od ljubosumja.
Lahko bi trajala v neskončnost.
Pa ni. Ko so prišle volitve in je bila volilna udeležba v Ljubljani z okolico okrogla nič
odstotna, je tistim pankrtom tam zgoraj končno prekipelo. S Kitajske so uvozili
policaje, ki so s pendreki zopet vtepli v glave meščanov zdrave demokratične
vrednote in hitro je bilo spet vse navaden boj za obstanek in dolgčas.
Nas, Gubce, vodje upora, pa so, ker mora biti kazen vzgojna, slekli do golega, nam
zavezali roke za hrbti in nam zamašili usta, ter nas peš poslali na grajski grič. Sami
sebe smo morali prenašati gor v tisti prekleti klanec, do vrha, kjer so nas z rostfrei
žeblji pribili na sveže prebeljene grajske stene in pustili soncu, naj si ono maže
svoje žarke z nami.
Nam pa sploh ni bilo tako hudo. Še več, bodrili smo se s pomežiki čez grajsko
dvorišče, s stene na steno, in če bi imeli prosta usta, bi nekateri celo žvižgali, ker
smo vedeli, kaj to pomeni. Ista misel nam je igrala v srcu, čutili smo jo skupaj in si z
njo delili veselje v prepričanju, da nas bodo častili še tisočletja.

18

VRATAR
Odvili so rdečo preprogo, ki se kot vabljiv jezik razteza pred menoj v daljavo. Ko
okusi moja stopalca, me v soju bliskavic in vzklikov navdušenja napolni zadoščenje.
Tukaj sem, zopet in končno.
Težko je opisati občutke, ki te navdajajo. Nekakšna atomska slast, razburjenje in
tresavica te preplavijo kot val Viktorije. Velečudežna dežela, beg iz zapora, razsutje
atmosfere na tisoč drobnih koščkov, vse je tako kot smo že videli in pričakovali.
V globokem poklonu se poslavljajo stevardese in izginjajo v mrak pozabe, v hotele in
najete garsonjere, v drobna življenja žuželk. Pilot mežika v savano, kravji fant
čezoceanskih dogodivščin.
Tukaj sem, zopet in končno.
Stečem na sončni pogon, pokrajina se topi iz sten v stekla, v gromozanska ogledala,
kjer se za hipec ugledaš in vidiš opico na tvojem hrbtu, ki nemo kriči od
strahospoštovanja.
Zaletim se v črnega orjaka, ki grozeče gleda in pomeri vate črn prst, z dolgim črnim
nohtom in iz globočin njegove prsne gmote zahrumi motor letala.
»A si ti terorist?«
Odkimam, odkimaš. Opica se skrije, ti pa si prekrižaš srce in se sicer zlažeš, ampak
ne, terorist pa nisem.
Verjame ti na besedo, ker izgledam mož beseda. Uščipnem se v stegno in on si s
prsti potegne lica narazen, na desni je škrba, na levi zlato, in reče dobrodošel.
Usujejo se konfeti in s pozavno te dregnejo v rebra, potisnejo naprej, pred okenca
birokracije, kjer zbor kanadskih priseljencev igra na harmoniko, oktet Indijancev pa
večglasno zapoje.
»Welcome, welcome, welcome, to the United States of A-ME-RI-CA!«
KA je tako visok, da se odbije od stropa naravnost vate in se ti zarije v goltanec, že
te drži plavolasa miss Kentucky, ti slači hlače in ti s štampiljko, od katere se vali
gost dim, ožigosa rit. Zdaj si naš in vaš, dobrodošli vsi Zemljani, tvoji bratje, naši
sužnji.
Napolnjen s patriotskimi hrepenenji zgrabiš zastavi in z njima privihraš v čakalnico,
kjer te čaka oče (videl ga nisi že desetletja) in širi roke v objem, tebe pa ne mikajo
nevroze, ki jih boš izkazoval v objemih tega alfa samca, ki te je storil, in mu med
nogama, pod krinko starosti in samostojnosti, pobegneš na prosto in na glavo skočiš
v prvi taksi, ki pribrenči mimo.
Na tekočem traku se osamljeni in objokani valijo tvoji kovčki, ki si jih pozabil,
ampak pretvarjam se, da sem prišel brez prtljage. Oče stoji z odprtimi usti in, ker
mu drugega ne preostane, v naglici osvaja stevardese.
Taksist je sikh, s turbanom, brado in umazano poltjo ti v vzvratno ogledalo nastavi
vrsti belih zob, režeč se kot pandžabski tiger.
»Pogrešali smo te, brez tebe ni bilo enako,« pravi in ti da roko v high five.
Tleskneš in rumena škatlica poskoči, odbrzi mimo cestnin, mimo prezgodaj doraslih
avtocest in se kotali po litoželeznih mostovih iz prejšnjih tisočletij tja v tvoje
mesto, ki ga kronata dva prsta, iztegnjena visoko v zrak, v znak miru in spoštovanja.
Nekdo jih bo sklatil nekoč in podal prav neposreden statement, a takrat boš ti na
varnem v pižami in ugasnil televizijo.
Spremlja te kraljeva straža in taksist dvigne roke, nič ne more, peljejo nas pred
palačo, kjer gobavci tržijo svoje odpadle ude, župan pa te pozdravi s framasonskim
tajnim stiskom rok in ti, po minuti cenenega barantanja, podari ključe mesta.
Ti ključi odpirajo vsa vrata in krvavo jih boš potreboval, zato si jih z laneno vrvico
obesim okoli vratu. Vsi ploskajo in se razbežijo v meglo, ker v lastnih ceremonijah
niso stanovitni. Nikjer ne najdeš tortice, ki bi ti prijala, zato moraš jesti palačinke.
Taksist te še vedno čaka, nerodno mu je, ker je obut v sandale, zato rdečico na
obrazu skriva z dlanjo in med prsti gleda na cesto, ko te vozi po downtownu.
Zakričim, ustavi in zaškripljejo zavore, ti pa skočiš ven iz prtljažnika pred bika iz
pleha, avatarja Wall Streeta, ga krepko stisneš za bronasta jajca in v sebi zadovoljno
pomisliš, nama bo šlo pa v redu, ker sem tukaj, zopet in končno.
V Battery parku, ki je čisto blizu, taksi naj počaka, se nasloniš na ograjo in Kip
svobode začuti, da ga nekdo gleda, zato se obrne in srečen je, ker si ti. Dvigne haljo
in pokaže svoj tatu na stegnu, v spomin na študentska leta, ki sta jih skupaj prebila
po kampusih, kjer sta osvajala pekinške race in si pijana zaupala skrivnosti. V osnovi
je bil Kip svobode menda mišljen kot strašilo pred roji irskih vran, ki nalite z
viskijem niso našle poti domov in so jo mahnile čez Atlantik. Ker se očitno ni
obnesel, so mu po kratki krizi identitete na vznožje nabili plaketo, zlata vrata, dajte
mi vaše pijane reveže in te stvari, ter ga spremenili v velik zelen predpražnik. Tudi
jaz pokažem svojega. Obema nama piše SoL + JBF = BFF v srčku prestreljenem s
puščico.

*
V nobeni knjigarni te ne zaposlijo, ker skušaš biti večji od življenja in bi zmogel
vsem iskreno predlagati le markizove dogodivščine, zato želiš postati vratar. Na
intervjuju te vohajo aristokratski mački in vonj po borovih iglicah se jim dopade, ker
je to tam ravno v modi.
Overjeno priporočilno pismo nekega lažnivca, prepričano poroštvo šefa, ki me je
med suho robo izbrskal na bolšjem trgu in ščepec tvoje hinavske karizme so dovolj,
da štampiljke letijo kot utrinki sred avgusta, zaposlijo te in stanovalci so zadovoljni,
ker imajo končno vratarja z renomejem.
Na delovnem mestu kažem nadnaravne sposobnosti odpiranja vrat in stavbe celega
Upper East Sidea ti na dražbah s svojim neumornim stavljenjem iz sekunde v
sekundo višajo ceno. Ko s klinom izbiješ mačka iz glave poslovneža, ki je še pravi čas
prodal svoje delnice, in te za zasluge ovenčajo z lovorovim vencem, se zdi, kot da si
ravnokar prestopil iz stratosfere v vakuum, kjer ni ničesar, ob čemer bi lahko meril
svojo veličino, kar pomeni, da sem neskončen.
Znajdeš se v prospektih kot lokalna znamenitost, skupine predšolskih otrok
postavajo pred stavbo in kukajo skozi okna, japonski turisti so ti na sledi z objektivi
velikani, osvajajo te krajevni posebneži in sonce sije samo zate.
Sodelavci pa se ti le cinično nasmihajo in s kotičkov ust svetujejo; uživaj dokler
traja, toda ti jih ne razumeš. Šele ko se ti na glavo zgrne rumena ploha tiska,
žalbesede zagrizenih novinarjev, ki javnosti na ogled razgrnejo tvoje preprosto
življenjce, da si takoj naslednji dan od vseh pozabljen kot prav nič posebnega, in ti
prekinejo donosno pogodbo za linijo oblačil znamke doorman, se zavem, da si
nekoč, nekoč bil za trenutek slaven.
Ampak saj ti sploh ne ceniš slave, ker je nepotrebna. Ker imaš raje podenpse, tiste
neznance, ki ne berejo časopisov in ne gledajo televizije in se jih šumenje
govoričnih tkiv niti ne dotakne. Ker pletejo svoje mreže obstoja brez ozira na
tendence in sploh ne morejo vedeti, ali imajo prav, ali nimajo, ker jim je tako ali
tako vseeno. Tisti, ki brez pravega razloga brskajo po smetnjakih, ker sem jim
zmotno dozdeva, da so v tistih črnih vrečah nekaj izgubili. In prodajajo svoje
sekunde pod ceno in ljubijo dež z vzhoda.
*
Tako sem spoznal Naomi Klein, kraljico socializma. V knjigarni Barnes & Noble je
imela predstavitev svoje nove knjige, začinjeno z govorom za sladosluhce. Najbrž v
nekakšni narcisoidni ihti sem pohitel tja, da bi ujel kakšno reč, ki bi mi kaj
pomenila. Banksy je ovenčal fasado neke stavbe s sliko podgane v poslovni obleki in
napisom, naj jedo krek. Strinjal sem se, bogve, da sem se strinjal. Zato sem odprl
vrata na stežaj in za trenutek mrknil v vroč popoldan, vzel sem pavzo, s cigareto.
Rusobradi prerok je stal na uličnem vogalu, vihal oči in si kašljal v brado, s tresočim
glasom je govoril; in lagal je Warren Buffet, da ga v morah ne preganja depresija,
toda zlato tele bo zaklano in medved rdečih številk prihaja nad vaše pokojninske
sklade, prodajte se in pokesajte, kajti to sem slišal od hromega cigana na grobišču
točke nič!
Stopiš v knjigarno in šepetanje mrtvecev, ki bi bili radi končno uslišani iz svojih krst,
ti napolni trenutek. Ponujajo se še bolj odločno kot čistila za prah in nobena stvar
jim ni sveta v črkastih lažeh. Njen glas zareže skozi tisočletja blebetanja, hozana na
višavah kot sončni žarek skozi koprenasto meglo nebotičnikov. V transu si, koralde na
tvojih rokah frčijo v ritmih hare krišna, iz riti ti štrlijo rože in pridigarji novega
konzervativizma visijo s tramov obešeni na tvoje odpisane svetniške sije. Greh se
kuja v kotu in meče po tleh, v enakomernih presledkih, žoltaste cekine, ki se jih
nihče ne dotakne!
Beseda njena! Naomi Heil! Tam ste vsi kosmati in oblečeni v platno, budistični
komsomolci, filipinski jezuiti, ljudje-sloni in barbapape, lebdite pet centimetrov nad
tlemi in iz podpazduh vam veje kisel vonj nirvane. Srečni in besni, privlekli ste
hudiča, ga pribili na križ z glavo navzdol in gledate ga zviška, ker je to tako
preprosto. Pa tudi vsi ostali so tam. Tudi midva, jaz in ti.
Razumno govori in le v škatli ideologije bi lahko kaj popačil. Stvari niso v redu, hear
hear. Tedaj zaključi in postavimo se v vrsto z njenimi knjigami v naročjih, čakamo na
avtogram, na stik. Hej ti, kaj počneš v tisti vrsti, a nisi rekel, da take stvari niso
zate? Skloniš glavo in počakaš, da utihnem. Zato pa ji stisneš roko in ona s črnim
nalivnim peresom vžge v tvojo knjigo svoje ime, ti postavi vljudnostno vprašanje,
kaj pa ti meniš o tem in tedaj se ti iz prsi iztrga krik nesreče, povzdigaš svoj glas in
vsi te poslušajo in ko jo pogledaš in vidiš, da ti kima, da se strinja, še bolj zavpiješ,
in se dereš, med drugim; sranje cele zgodovine je končno priplavalo na gladino
sodobnosti! diktatorski mediji nas zibajo v sladek sen potrošnega kolektivizma,

19

medtem ko po fevdu Zemlji divjajo horde oligarhov in z orožjem korporativnega
fašizma terorizirajo lokalni plebs!!!
Da prisotnim zavre kri v žilah, bes proletariata pokaže svoje zobe, in odvihramo na
ulice, lepi in pravični, kričimo Germinal! Germinal! Germinal! in zažigamo avte in
razbijamo izložbe, z zobmi trgamo krznene plašče, v katran mečemo nakit in
diamante, ruvamo tlakovce in linčamo biznismene, da nam s knjižnih polic ubrano
ploskajo vsi očetje krasnih novih svetov.
Ne vem, kako bi se vse skupaj končalo, toda ko si slišal mlado mamico z vrečko
Victoria's secret v roki svoji srčkani hčerki reči; glej, tako pa postopa strukturna
napetost, in te je ustavil prileten klošar, ter ti zabrusil, da pusti njegove probleme
pri miru, ker je to vse, kar še ima, te je razporeditvena vnema minila ter si se
spomnil, da moraš tisti dan odpreti še kar nekaj vrat.
*
In se vračaš iz službe, k očetu, ki bo melanholično zrl vate in si lagal, da sta si
podobna, ti pa si boš lagal, da si nista.
Na poti se ustavim pri Korejcih in kupim Snapple. Spiješ ga. Ura je en hip čez polnoč
in spijo le brezdomci, po cerkvenih stopniščih, vsi ostali pa se na vse pretege
branimo svojih postelj. Korak za korakom po ulici, ki si jo sicer videl v nešteto
filmih, toda nisi vedel, da ti je kamera lagala. Ta ulica ni nič posebnega. Nikjer ni
udarne glasbe, kratkih kadrov, hitrih rezov, pare iz kanalizacije, pisanih klošarjev
zavitih v porcelanast celofan, nikjer dirjajočih policajev in mafijskih obračunov. V
skrajnem primeru se morda lahko vidiš v kameri novovalovca, črnobela slika, potna
kaplja na čelu, utrujen pogled predse, žuborenje mesta, hupa in sirena, od daleč,
njen pogled se ne premika, stavba ob tebi se ne spreminja in če bi bil bogokleten, bi
lahko rekel, da je vse skupaj dolgočasno, toda raje se pretvarjaš, da so ti stvari
same na sebi všeč in da si morda celo pomislil, da si srečen.
Zaviješ v podzemlje rdečih opek, kjer si skoraj sam in ko s truščem vesoljnega

potopa pripelje vlak, se v vagonu znajdeš sredi slikovite druščine.
Nasproti tebe sedi mladenič iz neke centralno azijske države, ki se zdi skoraj tako
utrujen, kot se zdiš ti. Ob njem, na stolu, ki je posajen pravokotno na njegovega,
zleknjeno na pol leži podolgovat suh črnec in si s ščipalko trebi nohte. Ob meni, par
sedišč stran, sedi ogromno debel azijski mulec, star kakih petnajst let, ki eno za
drugo mlati vrečke čipsa. Čisto na drugem koncu, pod lučjo, ki pokvarjeno brli, sedi
starka s črnimi lasmi, ki v naročju drži svoj čevelj in ga boža, kot bi božala mačko.
Tirnice in vlak ob stiku tolčejo svojo rapsodijo, tolikokrat izvajano, in zdi se ti, kot
da je vse tiho, tedaj pa se s predirljivim škripanjem oglasijo zavore in vlak se ustavi.
Nevidni človek spregovori.
»Pred nami je obtičal D vlak, kar bo povzročilo majhno zamudo. Se opravičujemo za
nevšečnost.«
Trenutek absolutne tihote prekinejo vrata na koncu vagona, ki se s truščem odprejo
in notri vstopi bradat bel človek, morda Žid, katerega poslovna obleka je že vsa
nacefrana in lakasti čevlji okrušeni. V roki pred seboj drži konzervo z nekaj drobiža,
razkorači, vsi ga pogledamo, in prične.
»Dober večer, dame in gospodje. Moje ime je Mike in zaposlen sem bil v Lehman
brothers. Z vami bom iskren, čeprav se mi to do sedaj ni obneslo. Pred tremi meseci
sem imel na računu deset milijonov dolarjev, živel sem v prostorni hiši v Villageu,
imel sem ženo, tri otroke in psa po imenu Lucky. Ker je naša firma propadla zaradi
slabih posojil, za katera tudi sam nosim odgovornost, so mi iz računa pobrali ves
denar, zaradi česar me je zapustila žena, ki je pri ločitvi dobila hišo in otroke. Lucky
mi je poginil danes zjutraj, ker mu nisem imel dati česa za jesti. Prosim za
miloščino.«
Vsi sklonimo pogled. Šum šum naredi vrečka čipsa, ščip naredi črnec in košček nohta
odleti v neznano, Iranec zazeha. Starka vstane in se mi približa, njena bela nogavica
podrsava po tleh, v roki še vedno drži čevelj. Usede se tik ob tebi in porine svoj
obraz pred tvojega, da lahko vohaš njeno trpko sapo.
»Are you happy?« vpraša.
Ne veš, kaj bi ji rekel, zato ponovi.
Ar ju hepi, ščip, šum šum in še Mike potrese konzervo, da zažvenketajo kovanci,
črrring.
Ščip. Šum šum. Ar ju hepi. Črrring. Ar ju hepi. Šum šum. Ščip. Črrring. Črrring. Šum
šum. Ar ju hepi. Ščip. Šum šum. Ščip. Ar ju hepi. Črrring. Šum šum. Ščip. Ar ju hepi.
In Iranec ujame ritem, ter iz grla izdavi neko narodno, žalostinko, ljubezensko, ne
vem, nekaj, zavija kot Lucky, preden ga je pobral stradež. Aiieeeeaiee. Šum šum.
Aaa-ščip-črrring-arjuhepi-iiieeea-šumšum-aaaoooiee-ščipšumšumeeeaaiičrrringčrrringšumščipšumoooaaaarjuhepi
Are you?
*
Naslednji dan sva zopet točna na delovnem mestu. Tito, sodelavec, nama baše ene
bedarije, midva pa malo premišljujeva tja v en dan. Odpreva vrata mali Lari Fox, ki
nama koketno pomiga z ritjo, kar naju vedno spravi v dobro voljo. Malo pred
poldnevom naju pokliče šef v svojo pisarno, malo sobico v kleti, ki ima edina klimo.
V roke nama izroči najin prvi ček in potreplja po ramenu.
»Good job.«
Hvala, sir.
Izkoristiva pavzo in greva nekam na samo. V pralnici monotono toži pet pralnih
strojev, eden miruje. Stopiva do njega in zmečeva v režo kilogram kovancev za
petindvajset centov, kar znese natanko eno leto pranja in kar seveda nikakor ni
dovolj, ampak ne moreva imeti vsega.
Nato odpreva plastična vratca, zlezeva notri, se zapreva in zavrtiva.

20

Marko Samec
AKROSTIH
Depresija – vsakih pet minut
Onstran včasih zdaj
Lepota vedno več
Cesta dolga in strupena
Etapa po lastni izbiri kogarkoli
Fuk čimvečkrat
Atribut klavir
Rahmaninov že dolgo mrtev
Nedolžnost iluzija
Izkušnja vseopovsod
Edinost zelo pogosta
Nič vse skupaj
Telo izsušeno
Etiopija država v Afriki

JAZ JE ZADNJI ČLOVEK
Jaz je zadnji človek
Zvezde bulijo v njega
Ko se ena utrne
Ena manjka
Ko se utrne druga
Si zaželi nič
Zdaj
Začel je na obzorju
Iz trupel se je dvignil
In bo migal
Dokler ne crkne
In crknil bo stoje
Ker je preveč len
Da bi se ulegel

ULTIMAT
Potuhnem se
Filistejci odjebite
Vera je strašna
Ubija
In od volje je odvisno, koga
Improviziraj odgovor
Relativnosti
O
Povezavi petih pomaranč
S petim soncem
Spet ostajamo sami
Privoščimo si lahko karkoli
Zato se dolgo
Čohamo po glavi
Da vse skupaj premislimo
Nohti so čisti
In pri pizdi
Cigareti tlijo
Daleč stran potapljanje
V nedoslednost zaradi doslednosti
Ekstrem je stanje duha
Pip pip pip pip
Ponesrečena nesreča
Pobega
Pripravlja
Posmeh
Kakšna beseda klicaj
Kljub vsemu
Me boli glava
Danes resničnost
Stvarnost tako
Imenovana
Kdor ne razume
Je kriv
Absolutno
In obsojen
Na smrt
Podpis

21

Dejan Koban
ENAKONOČJE RAZPOLOVLJENIH TREPETANJ
Kaj te briga za prazen kozarec na prepolni nočni omarici,
za ugaslo rdečo svečo,
za še vedno prižgan televizor,
za priprto okno,
za floto nočnih metuljev,
za jesenski mraz,
za neobljuden mestni podhod,
za ulico v tvoji bližini,
za neregistriran avtomobil petsto metrov stran,
za pravilno odigrane violine v libertangu,
za na novo asfaltirano cesto,
za cerkveno zvonenje,
za klošarjevo dretje,
za rdeče pobarvane pločnike,
za utripajočo ulično svetilko,
za brezplačne tiskane oglase,
za črne odrske deske,
za popolnoma ekskluzivno vest,
za udomačene veverice v tivoliju,
za nov televizijski program,
za okoljsko politiko,
za preobremenitev gospodarstva z visokimi plačami,
za nogomet majhnih robotov,
za rachmaninov klavir,
za preboj države med petdeset najbolj razvitih na svetu,
za pred,
med
& povojno spravo,
za nov megalomanski nakupovalni center,
za spremenjeni vozni red mestnih avtobusov,
za agencijske novice s kompletnega sveta,
za mednarodni denarni sklad,
za antarktiko,
za izginjanje ledenikov,
za slabe prevode pessoe,
za ameriško n.r.a.,
za črno-bele plakate,
za ogromna razpela z zlatimi kristusi,
za bukowskega,
hughsa,
paza,
padrona,
plathovo,
plutovo,
šmarčana,
za poplavljene vasi
& zemeljske plazove,
za slabo delujoče odtoke,
za vsesplošno nekaznovano zaplankanost,
za dozorelo grozdje,
za umirajočo internacionalo,
za razširjeno evropsko skupnost,
za zunanje računalniške diske,
za napačno parkiranje,
za retrospektivo kubrickovih filmov,
za prekomerno pijančevanje,

22

za nenehno kopiranje,
za splošno uveljavljeno fovšjeritnost,
za preveč napudrano voditeljico televizijskega dnevnika,
za rezervno kolo,
za nov set nožev,
za petokrake,
za učitelje joge,
za rokenrol,
za biserne ogrlice,
za lepe svilene obleke,
za srebrne,
stotisoč evrov vredne avtomobile,
za jahte,
za zajčice brez kakšne omembe vredne intelektualne širine,
za ogromna oprsja,
za umetne ustnice,
za umetne riti,
za umetne paradižnike,
za umetne pomladanske juhe,
za brezvezne besede,
za hladne stiske rok,
za robotizirane nasmehe,
za porisane točilne pulte,
za protikadilski zakon,
za horo legalis,
za grožnje,
za klerikalne hujskače,
za duhovniške izprijence,
za politične pohabljence,
za disko iz osemdesetih,
za zbirko poštnih znamk,
za svetovno medmrežje,
za vodikove bombe,
za ahmadinedžada,

za zid v gazi,
za ozon,
za mtrve v mjanmaru,
za lunatike v beli hiši,
za prazne glave na trgu republike,
za polne umobolnice,
za polna pokopališča,
za ničelno obiskane pesniške večere,
za tone požrtih zdravil,
za svet na koncu pameti,
za vesolje na napačni tirnici,
zaj te briga za vse
& vsakogar,
kaj te briga,
ko klečiš pred njenimi razširjenimi nogami,
njenimi polnimi stegni
& ti kriči nerazložljivi ogenj iz oči
& ona se komaj opazno zdrzne,
ti to zaznaš,
ona prevede svoj glasen molk v pridi vame
& ti iztegneš jezik
& se vrišeš v njeno središče,
oplaziš
& krožiš po jedru,
ona mrmra mantro poželenja
& ti vrtiš pesem užitka,
grabiš jo po bokih,
po prsih,
po obrazu,
trebuh ji rahlo drhti,
rdeče poželenje je v atomih zraka okoli vaju,
koža se ježi,
roke je ne ubogajo,
oči zaprte dregetajo,
njene noge ti stiskajo obraz
& roke ti naglo zarine v lase,
izpusti komaj slišen dih,
klicaj,
da si jo vzdignil v ozvezdje ponorele sle,
z nohti ti razpara vsakdanjost
& z dlanmi vžge svoje razdraženo srce v kožo
& ti z zobmi vtetovira ime v tvoj spomin,
se prestavi v nekontrolirano noro vožnjo do konca,
počasi odpre oči
& ti pošlje nasmeh,
molk govori tisoče neznanih jezikov,
dihanje v obliki viharja na morju
& v njenem vrhu loviš prhutajoče metulje,
kako te lahko po vsem tem sploh še briga za klimatske spremembe,
za trk osončij,
za akademsko izobražene kiparje,
za neumorne hinavce,
za papirnate prtiče,
za golobe miru,
za naraščajoče cene živil,
za mirovne enote v afganistanu,
za stare umirajoče pesnike,
za premalo električne energije,
za obnovljene fasade,
za nove kamere,
za kreditne kartice,
za kilogram svežih eko gob,
za prepolovljena sredstva namenjena kulturi,
za različno barvo nogavic,
za nedelovanje sodnih inštanc,
za nepregledno krajo javnih financ,
za zaprte trgovine ponoči,
za kaljenje javnega reda

& miru,
kaj te,
v bistvu,
briga za vljudnost,
za izbor pravih besed,
kaj te briga,
če se vajini srci ljubita,
kaj te briga,
če se vajini želji ližeta,
kaj te briga,
če vajini telesi fukata,
kaj te briga za vse,
v eni sekundi živiš,
v drugi si le še komajda ogrizek spomina.

23

Sara Lovrec
Imanoel
10:46:48
[10:46:48]: jooj... tak dober tekst sanj sem napisala pa po neprevidnosti zbrisala...
in sem čisto pretresena od vsega.. od tega ker teksta ne znam ponovit ker sem
pisala v afektu in od sanj samih... [10:46:50] grozaaaa :( [11:00:50] rešeto me
prereže (zf) čutim razpadanje telesa ko se premikam v koscih ki gladki drsijo v smeri
gravitacije. močno krvavim čeprav se tega ne vidi in zato se objemam da bi ustavila
krvavitev vsaj za pol telesa. tako objeta se premikam v gladkih delcih. čutim
precizne reze med njimi, to žgečkljivo gladkost te nove notranjosti telesa ki je
postala zunanjost. grem v trgovino po vodo (tiho). imam preveč denarja ki mi leti iz
rok medtem ko se izogibam kakršnemu koli stiku z okolico v tej majhni štacuni. en
tip se me hoče dotaknit. oblečeno imam tisto oranžno srajco ki mi je včasih pivnala
kri tudi takrat ko sem tekla čez rdeč most se poslovit od deklice takrat ko sem vrgla
rdeč avtoportret v reko in gledala kako ga obrnjenega s poslikano ploskvijo navzgor
odnaša na drugo stran. njegov dotik se pogreza v moj krvav hrbet. čutim skeleče
žgečkljivo mehkobo pritiska odtiskovanja sledi njegovega gibanja. izmaknem se.
grem. zanima me simetrija pismenke ki je kot vžganina rdeče z dotikom vrezana na
moje nezavedno. [11:06:30] oni me čakajo v avtu ko se vrnem nazaj gor z mamo. se
užali in gre. spakira svoj kovček. ugotovim neskladnost njene percepcije. doma na
pultu nastavljen alkohol in voda da mi karin razkuži in izmije rane. - zbudim se vsa
tresava in pretresena medtem ko razmišljam da imam raje nadrealizem
predapokalipticnega resevanja sveta v katerem kot vizionarka boljse delujem.
bolečina mi ni pisana na kožo. nikoli mi ni bila. samo toliko lepega imam za dat da
se potem obrne vase in boli. [16:11:07] vlaki kot čudne gosenice drsijo skozi
prostor... pogled nanje je tuj. pogled nase - odmaknjen. glasba ki prihaja od zunaj
kot bi bila edino kar definira notranjost. od znotraj. grozeč prazen nič, ki ga ne
opazim. otrplost. spet. kamen ki je padel vame. kamen v postelji. utripanje vek je
kot glasno zamahovanje jader nad oblaki. preglasi misli. tiste ki so še ostale. olje
vrtnice ki ga koža vpije kot lačna rastoča lupina. včasih se je ta lupina trudila
zavzeti prostor. zdaj suha odpadajoča po delčkih lupini tisto kar je od prostora
ostalo. pod stopali vlažno. hladno. tako hladno da se lepi nanje in jih hoče (od)vzeti
telesu. kot da stopim in se moram zapustiti tam. zaznamovanost ki hoče ostati kot
fosilna markacija v pozabljenem spominskem pergamentu. glas. hreščeče
naznanjanje (pri)bližajočega. dih, ki nastane, ko odpreš ustnice, da bi zašepetala
svojemu odsevu v uho. presek med glasom, ki ga ne ustvariš, in tistim, kar bi naj bil.
postajanje. je predaja. temu zdaj, ki te gleda z zaprtimi očmi. bolšči. nepremično
se zasidra vate in tebi je nelagodno. nočeš pogleda tujega. nikakršnega pogleda
nase ne zmoreš. svojega lastnega pa sploh ne. ko odpreš vrata, zmeraj nekaj plane
noter in te postavlja v novo situacijo, čeprav je nočeš. vse novo bi te naredilo spet
domačo. ti pa hrepeniš tujost. nepretrgano ponavljanje starega, znanega. varno te
dela. tako varno, da si sebi največji sovražnik. daje ti moč, da se raniš; z vsem.
nekaj časa lebdiš. se prepuščaš čudnemu spokoju in potem nenadno dvigneš glavo
ter jo zabiješ v steno. požiraš lastno bolečino. zgoščuješ jo v molk. igraš se. ne daš
glasu od sebe. če nečesa ne izgovoriš, to ne obstaja. tvoja bolečina ne obstaja.
album s fotografijami, ki je ob sunku padel s police in ga nihče ne bo pobral. nikogar
ne zanima njegova vsebina. je samo ostudna navlaka na poti, ki nemarno opominja
nase, kot ti v svojem bebavem molku opominjaš nase.
[16:11:09] ajd [16:11:09] lepo bit
[17:01:03] dan pred koncem [17:08:25] z rezilom njenih misli je počasi slekel slane
kaplje s svojega hrbta. brezoblična žival. drgetajoča senca. včasih pride kar sama.
teče daleč in težko jo je ujeti. gleda za njo. nič ne reče. ona izgine v črnino. on z
dlanjo izriše gladino. glas udira težnost tal. preskoči igro in zaniha nazaj. zalebdi.
namesto da bi padel; zapre oči in čaka. vrnila se bo. vedno se vrne. rada opazuje
kako mu krvavi razparan hrbet. prikrade se tako blizu, da čuti njen dih na tilniku.

24

potem potisne svoje drobne ročice v ozko špranjo. meso se ukloni. vzhičeno, se telo
zmeraj prepusti topi bolečini njenega dotika. vzame srce v dlan. skupaj osluškujeta
skoraj neslišen utrip. tip tap tip tap tip tap tip tap tip tap tip tap tip tap tip tap tip
taaap zagrizne vanj. lačna ljubezni; lačna krvavečih izdihov srca. kot otrok ki raste v
tebi. tujek. srka te, veš, a mu tega ne moreš odreči. njen dotik je spominski sok, ki
peče. melasa, ki odteka pod blazinicami prstov je grenka usedlina. samo to še. nič
hranljivega ni v njej. nič kar bi prijetno prepojilo. vzporedno se riše. kot zašita suha
konca kože, ki nikdar ne bosta prerasla brazgotine v gladko povrhnjico. klub temu
kar ve, (da je vrnitev nemogoča), išče v pogledu na njo nekaj otipljivega. dozdeva
se mu, da se bo iz njenih oči, ko se bosta njuna pogleda srečala, usipal nežen iskreč
lok želje po njem. vzporednost ga od(u)mika. ko presahne vanjo ostajata samo dve
mimo živeči bitji. stopi na prste, da bi pokukal noter. se priplazil bliže. ampak tam
je samo tako temno, da ne vidiš prav ničesar. skoraj neopazno se začnejo na stenah
njenega bitja izrisovati bele svetlikajoče se črke. izpišejo pesem. ljubezen brez
imena. kot trnki, se pomeni besed, drug za drugim, kot bi imeli na razpolago vsa
njegova življenja, ki jih še ni živel, poševno zasadijo v beločnico njegovih oči. zaradi
čudnih kavljev (štrlečih iz njegovih oči) prostor prelije nežna rdečkasta svetloba.
toplo ščemenje ga sili na smeh. pomežikne. oko se ne zapre. pomežikne. drugo oko
se ne zapre. pomežikne z obema. še enkrat pomežikne. toplota postaja bolečina.
divje utripa z vekami. vso njegovo bitje se je skoncentriralo v utripanje vek. so krila
metulja ki se cvre na žarnici. toplota umetna svetloba ki izžiga meso s kosti.
bolečina - neznosna. trajajoča. pozabi nase. dnevi minevajo. uničen od boja obleži v
tekočini svoje zapuščine. glasovi ostanejo. osluškuje jih. to je vse kar še ima. svoj
lastni tip. tap. tip. tap. tip. tap. tip. tap. prihaja odznotraj in doni do bobničev kjer
se ustavi. noče pobegnit skozi. noče zavzeti prostora. in kaj če se ona vrne? potem
ne bo slišal njenih korakov. skriti se mora vase. skriti svoj tip, ki ga izdaja.
brezoblična senca. drgetajoča žival. pride kar sama. teče daleč in težko jo je ujeti.
včasih je gledal za njo. nič ni rekel in ona je izginila v črnino. z dlanjo izriše gladino.
bobnenje utripa udira težnost tal. preskoči igro in zaniha nazaj. zalebdi in pade.
[19:10:37] ja, in potem kasneje ko si dvignem levi rokav imam roko čisto porezano.
take globoke skoraj gnojne odprte rane so. take kot sem jih mela včasih ampak kot
da se ne bi hotele celit. preseneti me. nisem vedla da sem porezana. res nisem
vedla. grozno je. pogled na to me zaboli. na to tujo mojo roko. ta pogled ki je kot
časovna luknja... kot luknja v času v katero je potegnilo del mojega telesa ki kot da
ga ne bi hotela izrazit. [19:11:08] Daleč sem. hrepenim nekaj za kar se mi trenutno
zdi da si spoh ne želim.

25

Odkrij svojega notranjega idiota in pošlji kaj na revija.idiot@gmail.com
Odkrij svojega notranjega idiota in pošlji kaj na revija.idiot@gmail.com

1

Teorija kontra praksa 2
Tibor Hrs Pandur

Ivan, skuhaj si že to prokleto kavo 3
Katja Perat

Življenje in delo večih različnih vrst
malega človeka v sliki in besedi 4
Katja Perat

Killer Tongue 6
Uroš Prah

Revolucija Nekak 6
Urban Ocvirk

Pisma bralcev 8
...

Idiot April 2009 Glavni urednik Tibor Hrs Pandur Uredniški odbor Katja Perat, Uroš Prah, Jasmin B. Frelih, Nadina Štefančič, Urban Ovcirk Skice Uroš Prah, Tibor Hrs Pandur
Oblikovanje Blaž Krump Lektura Nadina Štefančič Tiskarna Alfagraf trade tiskarna d.o.o Naklada 150 izvodov Na spletu revijaidiot.blogspot.com

2

1

Profesor DiRaco na Akademiji v Benetkah, je zagovarjal tezo: če je slikar prepuščen ustvarjanju, prej ali
slej odkrije vse odtenke in ni potrebno, da se jih uči na pamet. Seveda pa samo vsak, ki je slikar, sam išče
odtenke, ali pa ga sploh zanimajo ...

3

4

5

6

7

8

9


