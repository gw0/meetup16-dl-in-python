<!DOCTYPE html PUBLIC "-//W3C//DTD HTML 4.0 Transitional//EN">
<html>
<head>
<meta http-equiv="Content-Type" content="text/html; charset=utf8">
<title>Valentin Cundrič, Molitvenik peščeni</title>
<link rev="made" href="mailto:Miran.Hladnik@ff.uni-lj.si">
</head>
<body>
<a href="leposl.html">Slovensko leposlovje</a><br>
<a href="cund2.html">Valentin Cundrič, Terjatve</a><p> 

<big>Valentin Cundrič</big>
<h1>Molitvenik peščeni</h1>
<h3>Motto</h3>
Surovi prsti te prestrežejo.<br>
Telo ni razlog za namen.<br>
Oblečejo te in obujejo, obvežejo.<br>
Nazadnje pa si opuščen.<br>
Otipali so v tebi rez besed,<br>
žlebičke, po katerih si curljal.<br>
Enakosti in bratstva suho sled:<br>
vigrano igro si izdal.<br>
Valpurgin bič in potlej stok:<br>
heroičnost človečnosti,<br>
razsutost daleč naokrog<br>
besedoskrunstvo zataji.<br>
Etapa preživelosti<br>
telesa: ki je, ker ga ni. <p>
<h3>1. venec</h3>
Surovi prsti te prestrežejo.<br>
Pripaberkuješ jok in smeh,<br>
ta dvojčka, ki zaležejo<br>
ju v revnih in bogatih dneh.<br>
Kako prebran je človek, o prebran<br>
iz količin in mer.<br>
Roke koliba so za dan,<br>
srce pa za večer.<br>
Ročaji kruha in ročaji vina<br>
te režejo v dlani.<br>
Za gnoj spomina<br>
misliti in vedeti sprhni.<br>
V cunjah ali v svili<br>
plevelnato srce zacvili. <p>
Plevelnato srce zacvili,<br>
po njem volkovi se pode,<br>
ki kruti so in mili.<br>
Usoda jih razje.<br>
Je grčavo vejevje dni,<br>
ne da se upogniti.<br>
Kar tja obesiš, tam visi.<br>
Visijo stare niti.<br>
Oblečeš solze v belo platno<br>
z gnilim nageljnom v laseh.<br>
Pokleknil boš na cesto blatno,<br>
glej, rožam na očeh.<br>
Ljudje z obljubami postrežejo<br>
in rešnjo pot zarežejo. <p>
In rešnjo pot zarežejo,<br>
če so razpoloženi.<br>
Človeška riba si, ki v mreže jo<br>
ujamejo blagoslovljeni.<br>
Srce je ta, ki zdaj osupne<br>
in zdaj veselo cepeta.<br>
Razum pa ve, da čute skupne<br>
sva že kdaj okrušila.<br>
Izdiral si ga boš iz perutnic<br>
dozorel in obran,<br>
boš dvigal do upalih lic<br>
drobljivi krhki dan.<br>
V strohneli žili<br>
vrtinci duše so zavpili. <p>
Vrtnici duše so zavpili<br>
skoz vegaste kosti.<br>
V cvetlični banji gnili<br>
so podivjano orgijo se šli.<br>
Kako telo bo razumljivo<br>
v lučeh prisojnega sveta!<br>
Meso ni ozdravljivo,<br>
obup zacepeta.<br>
Je krpa upanje in vera,<br>
da si ju mečemo v oči.<br>
Življenje je prastara bera<br>
z iverjo dneva, z iverjo noči.<br>
V stoletjih hlipajočih<br>
prihodnost ne trpi navzočih. <p>
Prihodnost ne trpi navzočih.<br>
Kobule zvezd, kobul ljudi<br>
osipa v vrečo mrmrajočih<br>
in si, ko si.<br>
O duša, ta je iz srebota<br>
in niha, niha bela.<br>
Prečudna so ta pota.<br>
Niha, niha preperela.<br>
Z zvijačami na jamborih<br>
izplul bi vsak večer.<br>
A svet je kakor mrzel dih,<br>
kot ostra čer.<br>
Morijo tvoje miroljubne sle<br>
in sončnica besed se ospe. <p>
In sončnica besed se ospe<br>
na hrapav ščit tišine.<br>
Zasuje tvoje mirne sne.<br>
Dežujejo skomine.<br>
Za črnim stenjem dneva bivaš,<br>
kot biva le krvnik.<br>
Mojbog, le kaj izzivaš,<br>
čigav si le dolžnik.<br>
Z gomolji hrepenenja, s krhlji rok<br>
nemara zdajle trepetaš.<br>
Še ne poljubljaš nog<br>
in sebe ne izdaš.<br>
Ni kraja krikov vsemogočih:<br>
goriš na stenju mrmrajočih. <p>
Goriš na stenju mrmrajočih<br>
in žalost gola, bosa,<br>
naslonjena na prsi umirajočih<br>
sledi se kakor rosa.<br>
Svet je izlakotnjena ptica,<br>
ki preobjedena povrača.<br>
Beseda vsaka je bodica<br>
prekletega in starega berača.<br>
Zagrnjen v videz in zlaganost<br>
te viška mladi svet.<br>
Prikrit v kreposti in zagnanost,<br>
z verigo bojnih čet.<br>
Se zagnoji vpitje, <br>
življenje te zelo potre. <p>
Življenje te zelo potre.<br>
Lase počešeš, žalost razpletena<br>
ostane polna rje<br>
in s tabo pogubljena.<br>
Ti, zgrbljen angel, boš odrešil svet!<br>
Ti hočeš biti nov cepič,<br>
namočen in ožet,<br>
nov plod, brstič.<br>
Ob jaslih tvojega srca<br>
hrapavi jezik liže zid.<br>
Spoznan si za sovražnika,<br>
za gnusni mit.<br>
Plešeš ples nečedni<br>
po belih parkljih, ki so dedni. <p>
Po belih parkljih, ki so dedni,<br>
poznajo tvojo sled.<br>
V občestvu vrednih si nevredni,<br>
med rožami nasmehov smet.<br>
Odložil boš preplezane obleke,<br>
sramoto in časti,<br>
postajal na bregovih suhe reke,<br>
glas slišal, ki se ne glasi.<br>
Si s sulico odpiraš srčno stran,<br>
priteče kis in smola.<br>
Si čisto razdejan<br>
besedolazec spola.<br>
Z rjuho suhih zmot<br>
boš kopitljal skoz blato in skoz jod. <p>
Boš kopitljal skoz blato in skoz jod<br>
pred gobcem slave in časti.<br>
Čekan človeštva in čekan zarot<br>
te okrvavi.<br>
Besedovidci hočejo na vejo,<br>
imeti te na muhi in na piki,<br>
te vzamejo v dosmrtno rejo,<br>
dokler še plamenijo stiki.<br>
Pod krono iz besed<br>
vzleti privid svetov.<br>
Ranljiva, garjava je smet,<br>
ki vlečeš jo domov.<br>
Kot da osliček si poredni,<br>
boš kopitljal z mareličnimi tedni. <p>
Boš kopitljal z mareličnimi tedni<br>
pred repom vseh in enega,<br>
in boš samo naslednji,<br>
nič novega, nerazloženega.<br>
Zadušnica za svetom včerajšnjim<br>
ganila bi še mrtev grob.<br>
Zaneti ogenj, dim,<br>
in počrni ti slednji strop.<br>
Solzeče žalostinke<br>
poselijo zemljó, oj zemljico,<br>
poselijo ovinke<br>
in vzamejo slovo.<br>
Berač, gospod, berač, gospod,<br>
oj ti podganasti dilaiopod! <p>
Oj ti podganasti dilaiopod,<br>
tvoj ples po parkljih je oglušujoč,<br>
si živa meja pernatih usod<br>
in stan ponižujoč.<br>
Po tvoji vrvi plezajo<br>
od las pa do peta,<br>
v srce crkljivo drezajo<br>
z okruški pesmi in z okruški sna.<br>
Podobo klavnega teleta<br>
prevzel si od črnih rok<br>
po volji neprijaznega očeta,<br>
ki si ga klical bog.<br>
Razjasnjen, zamegljen<br>
nikoli nisi razložen. <p>
Nikoli nisi razložen,<br>
čigava moraš biti vrtenina.<br>
Na vzmet čigavo naboden<br>
kot puh in roževina.<br>
Poginjaš v čredi ali sam<br>
na rogovili belih zvezd,<br>
na rokah starih krutih lam,<br>
ki jih zanimaš kot povest.<br>
Kdo več je, kdo več da,<br>
beseda, človek, kdo izziva!?<br>
Naveza je iz jekla, jantarja.<br>
Nekdo zelo uživa.<br>
Boš kriknil pretepen:<br>
telo ni razlog za namen. <p>
Telo ni razlog za namen,<br>
je vsiljeno, podtaknjeno,<br>
in vzameš ga, čeprav si nebogljen<br>
še bolj; telo odmaknjeno.<br>
Curljaš izpod pečin vesolja,<br>
izkoreninjen tam ondod<br>
in te zvrtinči tuja volja,<br>
pozabiš sled in pot.<br>
Dražljiva orgija si pravzaprav,<br>
rojiš iz dneva v dan,<br>
premer si teh planjav, dobrav,<br>
zapičen nekam in vklesan.<br>
S spočetjem te raznežijo,<br>
Surovi prsti te prestrežejo 
<h3>2. venec</h3>
Telo ni razlog za namen.<br>
Trenutek rojstva je črviv.<br>
S spočetjem, s smrtjo ograjen<br>
si čil in gnil.<br>
Kako je čuden tale svet.<br>
Zdaj streha je, zdaj klet.<br>
Kako je čuden tale svet.<br>
Zdaj streha je, zdaj klet.<br>
Telo se jeseni.<br>
Beseda kakor luka<br>
se čisto presuši<br>
in jo zalije muka.<br>
Molčiš v zavrelici pričakovanja<br>
in glas, ki kliče, te izganja. <p>
In glas, ki kliče, te izganja,<br>
v njegovem ogledalu<br>
podoba trhlega si panja<br>
na mrzlem nakovalu.<br>
Kako je čuden tale svet.<br>
Zdaj biser je, zdaj smet.<br>
Kako je čuden tale svet.<br>
Zdaj biser je, zdaj smet.<br>
Beseda tu pa tam zaveje<br>
ledeno v tople dni<br>
in glas kot kupček preje<br>
samoten počrni.<br>
A misliš, da si prerojen:<br>
v ozvezdju dni si razglašen. <p>
V ozvezdju dni si razglašen,<br>
nekak besedoljub.<br>
Razuma si osvobojen,<br>
srca in drugih bub.<br>
Kako je čuden tale svet,<br>
najbrž je malce nor.<br>
Kako je čuden tale svet,<br>
glej: suženjstvo, potem upor.<br>
Telo je čudno trpek stan.<br>
Za vlado se bori.<br>
A kdo njegov tlačan<br>
naj bo &ndash; kdo ni!<br>
Odkloniš kult odvisnosti in spoštovanja<br>
in plat besede te oznanja. <p>
In plat besede te oznanja,<br>
kot da si klavni dar<br>
zapet pod gumbi vzdihovanja.<br>
Jecljaj iz ust utvar.<br>
Kako je čuden tale svet,<br>
namoči te v lepljivi med.<br>
Kako je čuden tale svet,<br>
namoči te v lepljivi med.<br>
Nekoč se bo pa zvečerilo,<br>
polegli bodo griči<br>
na tvoje črno oblačilo,<br>
ki svet ga zdaj pravljiči.<br>
O pesmi blagoslovljene!<br>
Iz moljev strune so spletene. <p>
Iz moljev strune so spletene<br>
in viškajo napev.<br>
Iz pesmi ene in nobene<br>
suklja motiv se zrel.<br>
Kako je čuden tale svet,<br>
postaneš ljudski cvet.<br>
Kako je čuden tale svet,<br>
postaneš ljudski cvet.<br>
Kako bi mogel natakniti<br>
rokav iz črnih ptic.<br>
Začel si jih krotiti,<br>
ubogajo na klic.<br>
O prihitijo, prihitijo,<br>
nad ječami glasov se oglasijo. <p>
Nad ječami glasov se oglasijo<br>
jeziki oblasti.<br>
Besede zamolčane obvisijo<br>
nad režami pasti.<br>
Kako je čuden tale svet,<br>
upornik mora spet na tlako.<br>
Kako je čuden tale svet<br>
namesto krone nosi spako.<br>
Kako si bil lahak, lahak<br>
brez srčnih uteži.<br>
Ovil si se kot mladi mak<br>
čez steno slave in moči.<br>
A želje so bile odslovljene.<br>
Mumije oči so presušene. <p>
Mumije oči so presušene,<br>
ne more sreča jih odkleti,<br>
bile so pač zagovorjene,<br>
da bodo bivale v kleveti.<br>
Kako je čuden tale svet,<br>
nastane red kakor popred.<br>
Kako je čuden tale svet,<br>
nastane red kakor popred.<br>
Namočen v srd besed,<br>
namočen v smrad glasov<br>
zafrfotaš skoz svet, skoz svet.<br>
Kako bi rad domov!<br>
Vsi, ki te preživijo,<br>
kako naj te ne izgubijo. <p>
Kako naj te ne izgubijo<br>
prostranstva zemlje in neba.<br>
Kako naj zaredijo<br>
čebulico razuma in srca!<br>
Kako je čuden tale svet,<br>
kot volk premenja dlako.<br>
kako je čuden tale svet,<br>
zdaj pije vino in zdaj mlako.<br>
In zdaj se prikazuje<br>
kot gobava bolnica.<br>
In spet te prežvekuje,<br>
ti sope v bela lica<br>
V malikovalskih dneh te ni.<br>
telo je brez poti, je brez poti. <p>
Telo je brez poti, je brez poti<br>
in nič ga ne okrona.<br>
Zato ne zaslovi<br>
v dneh Deukaliona.<br>
Kako je čuden tale svet,<br>
ko hoče vzeti te na ramo &ndash;<br>
Kako je čuden tale svet,<br>
te vrže v prvo jamo.<br>
Ožuljena čutila<br>
so topa, brez spoznanj.<br>
Prihuljena čutila<br>
te vodijo zaman.<br>
Te up, obup razjesta,<br>
saj duša ni nobena cesta. <p>
Saj duša ni nobena cesta,<br>
in skala je objokana<br>
in zanjo ne izvesta, ne izvesta<br>
nebo in zemljica razpokana.<br>
Kako je čuden tale svet,<br>
zalaja kot z verige snet.<br>
Kako je čuden tale svet,<br>
zalaja kot z verige snet.<br>
Pretapljajo te v črno sled,<br>
kapljajo te skoz vzdihujočo noč.<br>
A ti prišel si le umret<br>
v ta dan in v ta obroč.<br>
Pridružiš se brez volje in moči<br>
besedi v jezeru krvi. <p>
Besedi v jezeru krvi<br>
življenje se le zdi.<br>
Besedi v jezeru krvi <br>
življenje se le zdi. <br>
Kako je čuden tale svet,<br>
ukaže, gre na tlako.<br>
Kako je čuden tale svet,<br>
izžre, izžre navlako.<br>
Od rok do ust, od rok do ust<br>
je dolga pot, je kratka pot.<br>
Po njej po štirih gre Prokrust,<br>
še kakšen drug gospod.<br>
Resnica in pravica tega mesta,<br>
kako naj se razvesta! <p>
Kako naj se razvesta<br>
ta koža in ta kost!<br>
Kako naj se razvesta<br>
ta koža in ta kost!<br>
Se oglasiš kot labirint<br>
z odmevi, z njimi in brez njih.<br>
Zavlečeš v sence hiacint<br>
svoj jok, svoj stok, svoj krik, svoj vzdih.<br>
Izmit si z zibeli sveta,<br>
odkrušen z druge milosti.<br>
Na deblu izobčenja doma<br>
izzivaš neprozorne dni.<br>
Te povzdigujejo v nebo,<br>
samo da te zasežejo. <p>
Samo da te zasežejo,<br>
si razdelijo deleže.<br>
Že so na cilju in gredo<br>
nazaj med svoje beleže.<br>
V uho zapneš si tanek krik<br>
in zdolaj teh planin<br>
zaženeš krik in vik<br>
na podu brazgotin.<br>
Obljubljena dežela je prevara,<br>
obupaš nad obupom, kar je zmota.<br>
Življenje te tako začara,<br>
da si sam sebi dota.<br>
Te kar tako ukrešejo,<br>
oblečejo te in obujejo, obvežejo. <p>
Oblečejo te in obujejo, obvežejo.<br>
Oklepajo se divje tvojih rok<br>
in nepremišljeno te zaprisežejo,<br>
da bodo vedno zate bog.<br>
Srce se orosi, se orosi<br>
kot v šipo dihaš vanj.<br>
Preteklost, ta zvodnik molči<br>
in takim si izdan.<br>
Peruti zlomijo ti in izpulijo,<br>
votlino srčno zamaše s pestjo.<br>
Za tvojim hrbtom se prihulijo<br>
in ni jim za slovo.<br>
Le kam boš odslovljen:<br>
telo ni razlog za namen. 
<h3>3. venec</h3>
Oblečejo te in obujejo, obvežejo,<br>
urečejo v krohot,<br>
ki se mu vidi bistro dno,<br>
zastraženo od vsepovsod.<br>
V hlevu tvojega srca,<br>
v skednju tvojega razuma<br>
žrebiček iskri topota,<br>
Žrebe strahu, poguma.<br>
Iz stolpa tvojih dni<br>
vzletavajo svetovi, lune,<br>
ki njih števila konca ni.<br>
Življenje te presune.<br>
Ko tvoji udje spe,<br>
s kosami spola te kose. <p>
S kosami spola te kose,<br>
začarajo od glave do peta<br>
v stezo, ki jo grade<br>
od žene do moža.<br>
Veronika srca, razuma<br>
te prime čez oči.<br>
In ti poljubiš jo brez suma,<br>
čeprav te pogubi.<br>
Na peclju smeha, joka<br>
iztezaš liste v svet.<br>
Ne veš, kje je razpoka,<br>
skozi katero teče med.<br>
Oj zdaj gremo, oj zdaj gremo!<br>
Kako te kruto zaprisežejo. <p>
Kako te kruto zaprisežejo<br>
z drobtinami mišljenja.<br>
Boječnost ti oplevejo,<br>
zasujejo razore zrenja.<br>
Tvoj bližnji: volkodlak,<br>
se ti približa, o približa.<br>
Ovit v dišeči slak in mak<br>
se ti približa, o približa.<br>
Odpelje te k drevesu<br>
od sonca, lune stran.<br>
Začutiš trn v očesu,<br>
na glavi jato vran.<br>
Te srečajo ljudje,<br>
te s sabo dobrohotno razsvetle. <p>
Te s sabo dobrohotno razsvetle<br>
sesedeni v obroč medu.<br>
In nihče več ne ve,<br>
kako iz sladkega ledu.<br>
Se v prstih ti zaleže<br>
mrtvih besed sipina.<br>
A volkodlak ti v roko seže,<br>
in v dlani ti ostane grenka slina.<br>
Le v sanjah belo hrepenenje<br>
kot žrtev te lovi.<br>
Zahteva, da življenje<br>
naj tvoje ne brli.<br>
Se jokal boš in se smejal,<br>
prah jantarja bo pa kapljal. <p>
Prah jantarja bo pa kapljal<br>
skoz opomine sanj.<br>
In ti se boš odzval,<br>
čeprav boš kaznovan.<br>
Verige, ki ti jih nadenejo,<br>
boš neko noč napel<br>
in z rožami, ki venejo,<br>
boš v kroglo smrti vel.<br>
Saj tam je izhodišče,<br>
ljubezen in sovraštvo,<br>
Je rojstvo smrti bivališče,<br>
je plahost in bahaštvo.<br>
Če jantar pade ti v oko,<br>
izvotlil bo besedo in meso. <p>
Izvotlil bo besedo in meso<br>
otreben glas, ki te lovi.<br>
Po klinih tostranskih gredo<br>
glasovi lovskih dni.<br>
In volno svojega mesa<br>
boš razobesil po vrtovih,<br>
da vaba boš dežja, snega<br>
in joka po domovih.<br>
In štruca tvojega otroštva<br>
zahrustala bo pod čekani.<br>
In skorje boštva brez poroštva<br>
bo valjal veter po poljani.<br>
Ne boš se skrival ne izdal,<br>
človeka človek bo škrebljal. <p>
Človeka človek bo škrebljal<br>
in miza bo obilno polna.<br>
Vsak čut se bo hahljal<br>
in dan bo črna volna.<br>
Kdor jedel bo, se bo nasitil,<br>
kdor ne bo drugim jed.<br>
S kostmi se preživeli bo okitil,<br>
posameznik in celi svet.<br>
Stonoga množice<br>
se mora nahraniti.<br>
Zapahe vse prežre,<br>
in mora piti, mora piti.<br>
O bežal boš pred njo,<br>
nikomur pa ne bo hudo. <p>
Nikomur pa ne bo hudo<br>
na gluhi Rimski cesti.<br>
Človeštvo je naprej, nazaj odšlo<br>
v povesti in zavesti.<br>
Zato si tukaj sam,<br>
trenutno samcat tu.<br>
Še sam te ne poznam,<br>
ne gledam brez sramu.<br>
Na liliji nebes<br>
se zibaš, nepremišljena žuželka.<br>
In vadiš kratek ples<br>
kot neumrjoča čarodelka.<br>
Telo razdri, telo razdri,<br>
če lubje spola zogleni! <p>
Če lubje spola zogleni,<br>
življenje prazna je lupina.<br>
Telesa ni, telesa ni.<br>
Je duh votlina.<br>
Življenje je obljuba,<br>
in zaobljuba, da ti žal<br>
ne bo in da ne bo poguba,<br>
da se ne boš kesal.<br>
A znamenj te zaveze<br>
ne vidim v nas, ne vidim v nas.<br>
Kar gre, kar leze,<br>
popači svoj obraz.<br>
In za nadaljnjo balo<br>
ostane bore malo, bore malo. <p>
Ostane bore malo, bore malo<br>
v blodnjaku misli in dejanj.<br>
Osončje dnevov bo obstalo,<br>
ne bo ogrevalo več stanj.<br>
A žita so ihtenja<br>
polegla zdavnaj vsa.<br>
In zvezda je mišljenja<br>
ugasla brez srebra.<br>
In zvezda je mišljenja<br>
ugasla brez srebra.<br>
In upanje v zatilju<br>
takole zogleni,<br>
ker v takem izobilju<br>
se človek posuši.<br>
Takole človek brž poplameni<br>
v grmadi in pepelu ljudskih dni. <p>
V grmadi in pepelu ljudskih dni<br>
razum, srce poplamenita.<br>
In kopno, morje v zadnji sli<br>
sta kot boga razvpita.<br>
Razlomljen je glavnik,<br>
zdrobi se ogledalo.<br>
Opljuvan spomenik<br>
Razneseš svojo balo.<br>
In živi se premeljejo<br>
z jeziki, s spolom.<br>
In mrtvi se odpeljejo<br>
še globlje v zemljo pred razkolom.<br>
Kar se bo zamolčalo, izkričalo,<br>
še to se bo samo razdalo. <p>
Še to se bo samo razdalo<br>
na križu trnov in cvetov.<br>
Še to bo izkapljalo<br>
v smrdljivo in hlapljivo snov.<br>
Ne smeš ljudem<br>
zažigati kadila,<br>
in kakor vem, <br>
bo groza glasno vpila.<br>
V to bivanje prisiljeni<br>
rešujemo se kakor noji.<br>
Če čuti so maziljeni,<br>
so nepotrebni boji.<br>
A čut je samo en,<br>
na sto načinov razložen. <p>
Na sto načinov razložen<br>
je nepreplavan jez,<br>
to bivanje, ki mu noben<br>
od živih ni več kakor vez<br>
od jutra do večera,<br>
od žene do moža.<br>
In vrata, ki jih odpira<br>
na trkanje razuma in srca.<br>
Od jutra do poldneva<br>
si vez, ki preperi.<br>
Od jutra do poldneva <br>
si vez, ki preperi.<br>
Namen je izrečen,<br>
nazadnje pa si opuščen. <p>
Nazadnje pa si opuščen<br>
in v klobčič zvit nazaj,<br>
v pozabo odložen<br>
si kot lišaj.<br>
A do tedaj je mnogo dni,<br>
jih moraš preživeti.<br>
Štrleč iz molka in stvari<br>
nobenega ne moreš prehiteti.<br>
Zapisan si in ne zapisan,<br>
to je vseeno, o vseeno,<br>
izbrisan si in ne izbrisan,<br>
vse je pošteno, o pošteno.<br>
Iz molka te izrežejo,<br>
oblečejo te in obujejo, obvežejo.
<h3>4. venec</h3>
Nazadnje pa si opuščen,<br>
razlit po blatnih tleh.<br>
So rekli: zaželen,<br>
doma v ljudeh.<br>
In stene so vesolja<br>
k tebi primaknili,<br>
kot da je tvoja volja,<br>
da bi te veselili.<br>
Steza od tebe pa do mene<br>
je pot strahov.<br>
Pokrajine zelene<br>
ne pridejo domov.<br>
Sediš na veji dni,<br>
če še tako se siliš med ljudi. <p>
Če še tako se siliš med ljudi,<br>
za njih si plovna pot.<br>
Kdor ni, jim ne diši.<br>
to je že bajeslovna pot.<br>
In ni ti treba iti<br>
v domovje studa.<br>
Nič se ni treba izvotliti,<br>
ker vse ni gruda.<br>
Ni treba se domnevati,<br>
iskati naokrog,<br>
oštevati, pogrevati,<br>
precejati vsak sok.<br>
Čeprav si razdeljen,<br>
med šapami veselja urečen. <p>
Med šapami veselja urečen<br>
med ljudstvo boš razdan.<br>
Pokraden, razdeljen,<br>
pohojen, razdejan.<br>
Brez kažipota v dni<br>
prihodnje moraš iti.<br>
In kar se že zgodi,<br>
pač mora se zgoditi.<br>
Te zvežejo v pripadnost,<br>
v spoštljivega in vljudnega.<br>
A ti preraseš v nenavadnost<br>
in v nekaj čudnega.<br>
Držiš sedmero žalosti<br>
med šapami ihtenja brez oči. <p>
Med šapami ihtenja brez oči<br>
so kronani in križani.<br>
Ponižani v ljudi,<br>
drug z drugim zbližani.<br>
In srca všijejo<br>
v besedo in tišino.<br>
Smeh, jok razlijejo<br>
čez kruh in vino.<br>
Tako jim mine dan<br>
ihtivega pričakovanja,<br>
mehko, mehko postlan<br>
brez razdejanja.<br>
Če si, če nisi v beri,<br>
nemirika življenja ni po meri. <p>
Nemirika življenja ni po meri<br>
in ni in hoče biti naša.<br>
Zato se tudi izneveri,<br>
za dovoljenje ne popraša.<br>
Človek je izgnanec<br>
lepote in besede.<br>
Usode bežni znanec<br>
ne najde polne sklede.<br>
Je polna skleda ječa,<br>
v katero te zaklenejo<br>
in tudi gneča,<br>
v kateri te razdenejo.<br>
Človek je le sled.<br>
Obred prsti ni prav nič svet <p>
Obred prsti ni prav nič svet<br>
in tudi ni odzdrav<br>
na tvoje rojstvo, razodet<br>
je na način bahav.<br>
Je človek osovražen<br>
od kruha in osata,<br>
premražen in pregažen,<br>
kako se dan in noč hahljata.<br>
Čas je obroč, ki te ožuli<br>
in ga ne moreš sneti.<br>
Kraj pest, ki se prihuli<br>
in hoče te ožeti.<br>
Beseda naj se razčeperi,<br>
meglena vest se izneveri. <p>
Meglena vest se izneveri.<br>
Človeku človek je pitnina.<br>
Bližnjega razčetveri.<br>
Človeku človek je le glina.<br>
Človeka človek bo prekrižal<br>
z besedami razjedenimi,<br>
da bi mu smrt približal<br>
z urami medenimi.<br>
A srce se prijema<br>
s tostranskimi dlanmi,<br>
in duša, ki je nema,<br>
se tega ne razveseli.<br>
Zagrne te jesenski pled,<br>
na vekov veke si zajet. <p>
Na vekov veke si zajet,<br>
da boš napoti komurkoli.<br>
Zato si bil spočet<br>
in rojen za nikoli.<br>
Na poti si k telesu<br>
in greš od njega stran.<br>
Pripravljaš se k slovesu<br>
kot čivkajoči dan.<br>
Na tebi brana časa<br>
in kraj na njej stoji,<br>
beseda pa kot jasa<br>
ponuja ti dlani.<br>
Kot da si moker prod,<br>
megleno pljuskaš iz kota v kot. <p>
Megleno pljuskaš iz kota v kot,<br>
oplakneš noč in dan.<br>
Skoz leglo zmot, zarot<br>
oplakneš kot postlan.<br>
Snel boš popotna krila<br>
beraškega sveta.<br>
Sežgal scefrana oblačila<br>
boš postopaškega srca.<br>
Za tole si priklenjen,<br>
za prestol in oltar,<br>
čeprav si bil namenjen,<br>
da boš svobodna stvar.<br>
Se ne in se izve.<br>
Grozote derejo ti skoz ime. <p>
Grozote derejo ti skoz ime<br>
in pahnjenost na dno<br>
gotovo te do dna razje,<br>
razje ti up in slo.<br>
Le kakšen sladki med<br>
si hotel obroditi,<br>
in svet, ves svet<br>
si hotel pogostiti.<br>
Pa strahovlada<br>
zasenčenih oči,<br>
kot je navada mlada,<br>
od tod besede ni.<br>
Besede ni od tod do tod,<br>
dan poka kakor smolnat sod. <p>
Dan poka kakor smolnat sod,<br>
se s kožo tvojo je ozaljšal.<br>
A ni človeški plod,<br>
življenja si ne bo podaljšal.<br>
Drobtina večnosti,<br>
ki v ustih peče,<br>
in z urami nespečnosti<br>
resnice ne doreče.<br>
Stanuje daleč, daleč stran,<br>
o stran od živih in od nas,<br>
ne ve, da je očakovan<br>
in blagrovan vsak čas.<br>
Zaman ga ne slave,<br>
v njem zvezde se ponovno zarede. <p>
V njem zvezde se ponovno zarede,<br>
med menami vesti<br>
ugašajo in se svetle,<br>
kot vidijo ljudi.<br>
Če čas je za priletnost,<br>
za slavo ga gotovo ni.<br>
In ni ga za prijetnost<br>
vseh tostranskih stvari.<br>
Ni časa za minuto,<br>
da bi svoj rob spoznal<br>
in svojo pot podsuto,<br>
ki bi jo rad zaznamoval.<br>
Pohojen in požet<br>
si končno s kavlja zemlje snet. <p>
Si končno s kavlja zemlje snet,<br>
navdih in strah podjetnosti,<br>
preveč si bil razvnet<br>
za svet in vse prevzetnosti.<br>
In stene so besede<br>
kot led, kot led.<br>
In stene so besede<br>
kot led, kot led.<br>
In se ne moreš nasloniti,<br>
da bi si mogel oddahniti.<br>
In se ne moreš nasloniti,<br>
da bi si mogel oddahniti.<br>
O ti postana jed!<br>
Otipali so v tebi rez besed. <p>
Otipali so v tebi rez besed,<br>
besedočastja mrtvo krinko.<br>
Zato da sled razjed<br>
izrežejo, besedohlinko.<br>
To ljudski je mrčes,<br>
kako te obletava.<br>
Beseda pa je jez,<br>
visoka gosta trava.<br>
Čeprav si malodušen,<br>
te ona okrepča.<br>
Pozida te, če si okrušen,<br>
odnaša iveri snetja.<br>
Si eden in noben,<br>
nazadnje pa si opuščen. 
<h3>5. venec</h3>
Otipali so v tebi rez besed,<br>
heroičnost glasov.<br>
Polizali so zadnjo ped<br>
medu, ki tekel je domov.<br>
In glas besede,<br>
ki ti na ustih je visel,<br>
besede svetloglede,<br>
je pač porumenel<br>
Kot kaplja svojih dni<br>
visiš na veji kraja.<br>
Visiš med rožami,<br>
nič te ne baja.<br>
Ti, ki so te vzeli,<br>
na brani so sveta čepeli. <p>
Na brani so sveta čepeli<br>
človeški kruljavci.<br>
Zdaj žalostni in zdaj veseli,<br>
človeški buljavci.<br>
So oblečeni v tančico niča<br>
nad tabo švigali,<br>
lahko postaneš priča,<br>
kako so se sežigali.<br>
A veje tvojega mesa<br>
so za človeštvo kup pepela.<br>
Peterica sveta<br>
te bo vesela.<br>
To je ponarodeli led,<br>
na vrvi je obvisel sivi svet. <p>
Na vrvi je obvisel sivi svet,<br>
je krušni čas razvpit.<br>
Beseda hoče svojo smet,<br>
o ti norčavi adamit!<br>
So vrgli ti besedo-kost,<br>
in ti jo boš grizljal,<br>
grizljal poslednjo boš norost,<br>
na mostu do človeštva stal.<br>
Posulo z gnilo te prstjo<br>
človeštvo bo vesele volje.<br>
Ker te nazaj ne bo<br>
in drugič bo takole bolje.<br>
Binglja svet žalostni, veseli,<br>
Ni znano, kdaj ga bodo sneli. <p>
Ni znano, kdaj ga bodo sneli,<br>
mrliča gnilega,<br>
in kdo so preživeli<br>
mrliča milega.<br>
Pogine se pod lastnim jazom,<br>
bolščiš v neznan pogled.<br>
In se nasitiš pred porazom,<br>
saj greš nemilo milost žet.<br>
Zrcala in glavniki<br>
za žive so okras vsak dan.<br>
Mrliči s kriki in dotiki<br>
najavljajo svoj stan.<br>
Rogovi kraja so snetjavi,<br>
rogovi časa so krvavi. <p>
Rogovi časa so krvavi.<br>
Ljudje so koža, plašč samo,<br>
v katerih se pojavi,<br>
če mu je dolgčas in hudo.<br>
Okoli svojih črnih čepov<br>
naš smeh in jok si nakaplja.<br>
Požene tisoč drobnih repov,<br>
da nas ovija in sesa.<br>
Nezvesti pes in stara crka<br>
lahko bi mu zaklicali,<br>
v podobo tisočega mrka<br>
bi mu naricali.<br>
Nasmehneš se v medklice,<br>
grozdičje let nakremži vsako lice. <p>
Grozdičje let nakremži vsako lice,<br>
gnijoči prašni stvor,<br>
nakremži kaplja te medice,<br>
cedi se iz ihtavih por.<br>
Kaj ješ, oblečeš in popiješ,<br>
so ostri rjasti žeblji,<br>
pod njimi kakor trta vzkliješ,<br>
pribit na dneve in noči.<br>
Kdo je s teboj oblečen,<br>
kdo je s teboj obut,<br>
ne veš in je kot ti povprečen,<br>
in je krvav, podplut.<br>
V sramoti, v slavi<br>
mučenci so in niso pravi. <p>
Mučenci so in niso pravi,<br>
so redkost in vsakdanjost,<br>
so skromni in bahavi,<br>
notranjost in zunanjost.<br>
Prgišču čutov in prgišču dni<br>
so se odpovedali,<br>
iznakaženo meso in kri<br>
v obliko novo so precejali<br>
Človeštvo, to je drajna stara,<br>
dotrajana, prežvečena.<br>
Razmajana prevara<br>
in sla pokvečena.<br>
V navdih letijo ptice,<br>
v snop ljudski kotijo lisice. <p>
V snop ljudski kotijo lisice<br>
pohabljene občutke.<br>
Ljudje iz pločevine, žice<br>
spreminjajo se v lutke.<br>
In glodajo koščeno posteljo<br>
in grabijo po mozgu rjuh.<br>
Mesovje sten je pernato,<br>
na vratih ždi beračev sluh.<br>
Z goltancem tvojim govori,<br>
po tebi hodi, ne po cesti.<br>
Tvoj bližnji! ki cveti<br>
na steblu tvojem v tvoji vesti.<br>
Kričijo in molčijo,<br>
na skrinjah dneva posedijo. <p>
Na skrinjah dneva posedijo,<br>
spreminjajo se v plesen,<br>
drug drugega ogradijo<br>
na večer in na jesen.<br>
Skoz topli vosek mesečine<br>
zaplavajo s plavutmi<br>
iz očakujoče razvaline<br>
zakrožijo s perutmi.<br>
Po klinih čutov pot navzdol<br>
jih vodi od besede,<br>
načne jih stari molj,<br>
o molj razjede.<br>
Se ne gredo več za pravico<br>
ljudje, obglodani v bodico. <p>
Ljudje, obglodani v bodico,<br>
sede med zemljo in vesoljem,<br>
v kasiopeji živih prožijo puščico,<br>
ovito z besedoboljem.<br>
Napete strune so vesolja,<br>
med njimi kot mrčes vise<br>
prebodeni z bodicami okolja<br>
otroci, žene in možje.<br>
Med zlogi blagra sonca ni,<br>
iz čeljusti se pojočih<br>
jok, razočaranje kadi &ndash;<br>
odsotnih in navzočih.<br>
Če duše ne medijo,<br>
odpojejo in se solzijo. <p>
Odpojejo in se solzijo<br>
pod umorjenim spomenikom,<br>
ki v molk-zlato ga raztopijo,<br>
opasani z besedo, krikom.<br>
In splav odrinejo naprej, <br>
in splav je brez poti.<br>
Nad njim ni jate vej<br>
in paše zvezd v daljavi ni.<br>
Na statvah svojih dni<br>
zapredejo svoj opomin,<br>
ki se na luči raztopi<br>
v ihtenju krutih bolečin.<br>
Zapro v sprhnelo se koščico,<br>
so v rodu z izgubljeno prepelico. <p>
So v rodu z izgubljeno prepelico<br>
z ostružkom belih zvezd<br>
zašli na slepo so mejico<br>
živet pohabljeno povest.<br>
Ozvezdja čutov počrnijo<br>
med zlogi odločitev in povelj.<br>
Nič več ne zagorijo<br>
med zlogi upanja in želj.<br>
Vse vrče z vodo, vse vrče z vodo<br>
bo kukavica v gozdu pela.<br>
A noč človeku je svobodo<br>
in luč in srečo vzela.<br>
In nisi črv, nisi pav,<br>
otipali so v tebi gnoj krvav. <p>
Otipali so v tebi gnoj krvav,<br>
in čas, ki se gosti<br>
in kraj, ki je zaznamoval,<br>
da si in da te ni.<br>
In tvojo dušo v stročju<br>
nosili so naprodaj sem in tja.<br>
Sadili v senci jo in na pobočju,<br>
a ni rodila jim zlata.<br>
Poslušal si, pa ni kaj slišati.<br>
Pogledal si, pa ni kaj videti.<br>
Pokušal si, a vse greni,<br>
otipal si, a vse plahni.<br>
Nekoč si pa škrebljal<br>
žlebičke, po katerih si curljal. <p>
Žlebičke, po katerih si curljal,<br>
izližeš do mesa in do krvi.<br>
Obližeš čute, ki si v njih sijal,<br>
v njih tvoja smrt visi.<br>
A bivanje je vsiljen sad,<br>
spol hraniš s korenikami,<br>
z gomolji upov in navad,<br>
s stebliko vljudnosti.<br>
Sprijaznjen s tem, kar se godi<br>
in s tem, kar mora priti,<br>
se človek razpusti<br>
na sestavine in na niti.<br>
Si bil in nisi bil preklet.<br>
Otipali so v tebi rez besed. 
<h3>6. venec</h3>
Žlebičke, po katerih si curljal,<br>
jazbina tvoja zasmeti.<br>
Nažreš ta hip bahav,<br>
zažreš se v svoje dni.<br>
Suhljad besed gori,<br>
vsak glas se zahahlja,<br>
se v pesem precedi<br>
še ta kobul duha.<br>
Cingljajo dnevi, glas, tišina,<br>
vse to je spremstvo.<br>
Na ustih zgnije zadnja slina<br>
in vsako plemstvo.<br>
Nažrte votle dni vsi, vsi<br>
zasujejo s seboj, s smetmi. <p>
Zasujejo s seboj, s smetmi<br>
izvotljen in zakrpan svet,<br>
v katerem se mrčes redi<br>
in jutrišnji nečed.<br>
Le kdo bi te zdaj obiskal,<br>
le kdo bi te pogrešal,<br>
le kdo bi te priznal<br>
in utelešal!<br>
Čeprav si se pripravljal,<br>
še sam ne veš za kaj,<br>
si se obnavljal in ponavljal,<br>
pojavljal kot rezilo, kot ročaj.<br>
Če si, če nisi našel tal,<br>
v peterih čutih boš zaspal. <p>
V peterih čutih boš zaspal<br>
in lizal božji prst.<br>
Se opičjak bo v tebi zahahljal,<br>
pripravljen bo na krst.<br>
Preštete so odvisnosti,<br>
pretehtana je odgovornost.<br>
Tako se človek presuši<br>
in mine ga zgovornost.<br>
Nekje v lobanji ali mesu<br>
gnijo koščice večnosti,<br>
razglednice zelenemu drevesu,<br>
pretehtane sledi.<br>
Kako naj človek zaslovi<br>
kot gnila krpa večnosti. <p>
Kot gnila krpa večnosti<br>
mahljaš iz tujega nasada.<br>
Ponujaš se na vse strani,<br>
kot je navada in naslada.<br>
Pogledaš v zreli mak,<br>
v kovino ptičjih jat.<br>
Oh ta korak, oh ta korak,<br>
če ni prišla pomlad!<br>
In spomenik besedi<br>
bo treba spet postaviti,<br>
v besedi mesojedi<br>
se treba bo proslaviti.<br>
Tako se vse razda in izsesa,<br>
se vidi gnoj, se vidi rja. <p>
Se vidi gnoj, se vidi rja<br>
pod resami čuječih dni.<br>
Ostanek črnega ledu, snega<br>
se v tebi razkroji.<br>
Mrliški dah prihodnosti<br>
ovije te s tančico.<br>
Obljuba plodnosti<br>
zaklinja te v bežečo ptico.<br>
Z galejami zelenja<br>
ogledaš si poslednji dan<br>
in pluješ mimo smeha in ihtenja<br>
prerokovan.<br>
Zazidaš zadnjo lino,<br>
spajdašiš se s temo, s sivino. <p>
Spajdašiš se s temo, s sivino,<br>
besede bleketaš,<br>
porastejo te, razvalino,<br>
s sigavico, ki jo že poznaš.<br>
Pod koso misli in besed<br>
ti duša, spol zorita.<br>
zavita v sončni pled<br>
se posušita.<br>
V peščišču tisočletja<br>
pestiči ti odpadejo<br>
in ker si brez zavetja,<br>
še rojstvo ti ukradejo.<br>
Živiš med resami snetja<br>
in si nečist izvir sveta. <p>
In si nečist izvir sveta<br>
in s svetom sta vsaksebi.<br>
Čeprav človeštvo je brez dna<br>
in svet je v tebi.<br>
Zarasel si se z njim,<br>
natrgana je zarastlina<br>
poletij toplih, mrzlih zim<br>
in vode, vina.<br>
Če kaj bo za pokoro,<br>
ne bo brez zasluženja.<br>
Beračenje z Lenoro<br>
je komaj brez poštenja.<br>
Razvališ se v sipino<br>
izkušan s polnostjo, s praznino. <p>
Izkušan s polnostjo, s praznino<br>
povaljaš se v postavah,<br>
ki obrodijo trpko vino,<br>
iztočeno v mečavah.<br>
In padaš iz dneva v noč,<br>
iz rojstva v smrt,<br>
in kličeš na pomoč<br>
pravico in Valpurgin vrt.<br>
Pomakaš se v resnico,<br>
da bil bi posvečen.<br>
Osevek bi posul s pšenico,<br>
da bil bi ponovljen.<br>
A ni nobene mene,<br>
socvetje človečanstva vene. <p>
Socvetje človečanstva vene.<br>
Če vanj si se spehal,<br>
ne boš povišal cene,<br>
ne boš sijal.<br>
V ušivem mitu in obredu<br>
svoj stol in posteljo si skril,<br>
priklonil si se mesojedu,<br>
ki te bo, plen, ubil.<br>
Ker vsako klečeplazenje<br>
nadene ti verigo.<br>
In človek zruši se<br>
v papigo.<br>
In človek izhlapi<br>
in plodnica usode ne rodi. <p>
In plodnica usode ne rodi<br>
v čas, v kraj vpijočega.<br>
In želja po prihodnosti hlapi<br>
skoz nekaj žgočega.<br>
Prikličeš zaobljubo,<br>
ščebečeš dober dan,<br>
zaklet, v izgubo<br>
spet boš poslan.<br>
Gomila čutov opolnoči,<br>
na njej stojiš, sediš,<br>
na nič ne odgovori,<br>
zato jo zapustiš.<br>
Bogate in cenene<br>
ugasnejo prastare mene. <p>
Ugasnejo prastare mene<br>
oblečene v privid.<br>
Iskrene, neiskrene!<br>
Piškavi heraklid!<br>
In strjeno meso<br>
obstrgaš do krvi,<br>
le to, le to samo<br>
se dogodi.<br>
Besede te ne bodo oblekle,<br>
čeprav si nag,<br>
saj niso tvoje dekle,<br>
in nisi jim enak.<br>
Borijo se s kletvinami,<br>
opasane s sto pajčevinami. <p>
Opasane s sto pajčevinami<br>
prebijejo besede čas.<br>
In preživijo s koreninami,<br>
s cvetovi večni mraz.<br>
Umaknejo se v čudne kraj,<br>
človeku izven čutov in mišljenja,<br>
oblečene v sijaj<br>
in gole, polne hrepenenja.<br>
Skoz tvoje sanje kljuvajo,<br>
da bi te pogasile<br>
in čevlje ti sezuvajo,<br>
da tvojo kri bi pile.<br>
Njih toplo dlan in sled<br>
otipal si preveč razvnet. <p>
Otipal si preveč razvnet<br>
prisotnost časa in prostora.<br>
Obema si prišel na sled,<br>
ker nekdo mora.<br>
Petero prstov je petero ver,<br>
ki se jih naučiš,<br>
petero čutov je petero mer,<br>
ki jim postaviš križ.<br>
In tvoja desna stran<br>
z levico se gosti<br>
in tvoja leva presna stran<br>
na novo krvavi.<br>
Na svet prihajaš razodet<br>
enakosti in bratstva suho sled. <p>
Enakosti in bratstva suho sled<br>
zapuščaš za seboj,<br>
ko hodiš skozi mak in led,<br>
in skozi med in gnoj.<br>
Dve pesti smeha in posmeha,<br>
dve kapljici trpljenja,<br>
to te zelo upeha,<br>
izžene iz mišljenja.<br>
In sanjaš zvezde, ki se kotale<br>
v neznan pristan.<br>
Vgravirajo ime, srce,<br>
številko tvojih sanj.aRazlomil boš snetjav<br>
žlebičke, po katerih si curljal. 
<h3>7. venec</h3>
Enakosti in bratstva suho sled<br>
zasekal si v prostranstvo.<br>
V prihodnosti gotovo boš posnet,<br>
spregledano poslanstvo.<br>
Iz sebe delaš ostrižnjak,<br>
zagozdil si na prsni koš<br>
kolena, draženju enak<br>
je svež kruh in ostri nož.<br>
Lahko se okrepi in oslabi,<br>
cvrkuta mak pod križem.<br>
To se zgodi, to se zgodi.<br>
Spomine ti zaližem.<br>
Vsaktero od predolgih viž<br>
v blazini dni brž izgubiš. <p>
V blazini dni brž izgubiš<br>
brez večjega napora sram.<br>
In spol in jezik razdeliš,<br>
oj danes tukaj, jutri tam!<br>
Vse živo se enakomerno<br>
posti in draži.<br>
Življenje burno, zmerno<br>
s krvjo in slino se navlaži.<br>
V tem položaju ni premikanja,<br>
je nož iz nožnice izdrt.<br>
In žrtvi ni do izmikanja,<br>
poklekneš v gospodarjev vrt.<br>
Si hladen in zagret,<br>
na svet se pride le umret. <p>
Na svet se pride le umret<br>
od zadaj in pri glavnih vratih.<br>
Skoz streho in skoz klet.<br>
Kot ženin ali v svatih.<br>
Okoliščine so globoke,<br>
ves pravšen si za dolg.<br>
Odplačaj glavo, noge, roke.<br>
odplačaj glas in molk.<br>
Pod ostrim kotom vate vstopi,<br>
kdor zmaga, se te polasti,<br>
nastani se v koščeni tvoji lopi,<br>
iz tebe poje in smrdi.<br>
Mižiš in ne mižiš,<br>
gibon sveta &ndash; samo prežiš. <p>
Gibon sveta &ndash; samo prežiš<br>
in čakaš soigralca.<br>
Čez temeljno besedo križ<br>
narišeš s kretnjo svetožalca.<br>
Razširjen si na splošno in na malo,<br>
si posajen in posejan.<br>
In nekaj te bo obležalo,<br>
nekoliko boš neobran.<br>
Z občutkom enoličnosti<br>
vihtiš svoj glas, svoj lev,<br>
z občutkom kisle mičnosti<br>
si se lahko uštel.<br>
Med urami bedenja<br>
izpljunki v žlici so življenja. <p>
Izpljunki v žlici so življenja,<br>
dopolnijo bleščeč dražljaj,<br>
sprevajajoč te iz poštenja<br>
nazaj v planinski raj.<br>
Še sam ne veš, da podrsavaš<br>
enakomerno čez pomočen prag.<br>
Z razmaknjenimi udi tavaš<br>
zdaj lažji, zdaj težak.<br>
In božaš vse na dosegljaj,<br>
na vsem s pogledom obvisiš,<br>
ljubezen svojo v večni mlaj<br>
z besedo prvo spremeniš.<br>
Za njo telo prekujemo<br>
in zanjo nečistujemo. <p>
In zanjo nečistujemo<br>
in zanjo vase vdiramo,<br>
in zanjo se zasnujemo,<br>
odpiramo, zapiramo.<br>
A ona je ujeta<br>
samo v bleščeč slučaj,<br>
rojena in spočeta,<br>
posneta, nakapljana kot lišaj.<br>
To trenje vseh in enega<br>
izsili pravšen položaj<br>
za zadolženega poštenega<br>
in prekovanega v ročaj.<br>
Med vižami poštenja<br>
pobožamo hrbet hotenja. <p>
Pobožamo hrbet hotenja,<br>
nemoteno bi plezali,<br>
odvrgli bi rjuhe osramočenja,<br>
še kožo bi odrezali.<br>
Bi odgriznili si črne bradavice,<br>
če bi bilo potrebno kdaj<br>
in pižmaste bi rokavice<br>
nataknili na rezilo in ročaj.<br>
Se nagneš v svojo mrhovino<br>
brez terjane gibljivosti,<br>
z vso višino in dolžino<br>
in z mero pozabljivosti.<br>
Hrbet, hrbet ugledamo<br>
in vriskamo, ko ga zajezdimo. <p>
In vriskamo, ko ga zajezdimo,<br>
hrbet, čeprav gre za občutek,<br>
da s časa si oklestimo<br>
kaj več kakor trenutek.<br>
In željam in zahtevam<br>
bi svet prilagodili,<br>
a svojim krikom, revam<br>
najprvo smo napili.<br>
V največji meri omogoči<br>
ta ravnodušnost bežno strast,<br>
ki pocedi se in potoči<br>
v rumene liste in obrast.<br>
Obrast, ki bo doma<br>
na jadrih sivega sveta. <p>
Na jadrih sivega sveta<br>
počepa tvoja duša, kraka.<br>
Curi in zacinglja<br>
izpod razpokanega laka.<br>
In skloniš se nazaj, naprej,<br>
iztegnjen, skrčen, oj nemirika,<br>
na prsni koš zelenih vej<br>
kaplja nabrekla lirika.<br>
Če nimaš možnosti, jih nimaš,<br>
in jih ne boš imel,<br>
boš kimal, pa čeprav ne kimaš,<br>
boš črn, pa čeprav si bel.<br>
Dopolnil neko boš število,<br>
visijo podanašnjeni za silo. <p>
Visijo podanašnjeni za silo,<br>
na hrbet padajo, na vrat,<br>
zanihajo čez gnilo<br>
vzburjenje v razpad.<br>
Na levo in na desno<br>
mož niha z boki kot galeb<br>
nad soigralko presno,<br>
ki reže jo kot hleb.<br>
Iz zob v zobe se zatika,<br>
od ust do ust se zasmradi.<br>
Drugače pa nikogar več ne mika,<br>
drugače pa več ne slovi.<br>
Odganjaš se iz lastnega snetja<br>
na grči črnega neba. <p>
Na grči črnega neba,<br>
iztegnjeni med stenami<br>
telesa in duha,<br>
shiramo med menami.<br>
In se izdiramo, zadiramo<br>
zdaj žalostni in zdaj veseli.<br>
Ko belo dušo si izpiramo,<br>
da bi se kvišku vzpeli.<br>
Si gledamo v oči,<br>
režanje brez naslade,<br>
odkapljamo iz noči<br>
na dno balade.<br>
To šilo za ognjilo<br>
nas bo prehitro ugonobilo. <p>
Nas bo prehitro ugonobilo<br>
sovraštvo krčevito.<br>
Nam čute bo razlilo<br>
čez ustnico odbito.<br>
Iztegnjen, stisnjen in negiben<br>
počakaš novo pot.<br>
Če drugič boš brezhiben,<br>
ostal boš negovani trot.<br>
Prižel se boš k drevesu,<br>
izkričal višek in nemoč,<br>
užival boš v telesu, v mesu,<br>
bo noč te spremljala pojoč.<br>
V veselj in na žal<br>
sam lepši svet si izrezljal. <p>
Sam lepši svet si izrezljal<br>
z zatiljem na ležišču.<br>
si ga opazoval in ljubkoval.<br>
Zdaj gnije na smetišču.<br>
Naprej, nazaj, naprej, nazaj,<br>
to guganje čutil,<br>
tako razsuješ ves sijaj<br>
na blatno nasmeteno skril.<br>
Opiraš se z rokami<br>
in z glavo nekam se opreš,<br>
opiraš se z nogami,<br>
z besedo se ospeš.<br>
Kako si se zalesketal!<br>
Vigrano igro si izdal. <p>
Vigrano igro si izdal<br>
prepričan, da čas pluži<br>
svet, da ti bo spal<br>
na nogi, ko zasluži.<br>
Zdaj vloge so drugačne,<br>
ti služiš, ti si protje,<br>
Namočen v pene mlačne<br>
postajal boš nasprotje.<br>
A nočeš gostoleti,<br>
prositi nočeš milosti,<br>
ker moraš doživeti &ndash;<br>
kot črv boš zlezel v tuje dni.<br>
Pometa trda črna ščet<br>
enakosti in bratstva suho sled. 
<h3>8. venec</h3>
Vigrano igro si izdal.<br>
Beseda kamen pade<br>
(prizor cvetličen in krvav)<br>
besedi roki iz balade.<br>
Človeka ribo bo zadela<br>
in ga ubila vendarle.<br>
V drevesu žil bo pivka pela<br>
poslanice rje.<br>
Beseda roka seže<br>
k besedi glavi in popraša,<br>
kdo je beseda, ki nas veže,<br>
gospodarica naša!<br>
Prizor zelo srhljiv,<br>
pa nisi niti malo kriv. <p>
Pa nisi niti malo kriv,<br>
saj si samo pokoren.<br>
V pokornosti si razložljiv in živ,<br>
če si uporen.<br>
Beseda te pa sili,<br>
da bi ubil človeka.<br>
Ubog na duhu cvili,<br>
se klanja in pokleka.<br>
Čemeren človek na pogled,<br>
kaj boljšega ne more biti.<br>
Ne more rasti vnedogled,<br>
ne more se razvpiti.<br>
Življenje pač si zaoral.<br>
Prhneči čas je bil bahav. <p>
Prhneči čas je bil bahav,<br>
te z bombo od ondod<br>
in s slamico je izbezal,<br>
in moral si na tole pot.<br>
In si postal rezilo<br>
in si postal ročaj,<br>
in slabo si zagotovilo,<br>
da žitje je smehljaj.<br>
Človeška ribica, oj ribica!<br>
v pletenki kože, oj v pletenki žil,<br>
a zemlja je kolibica,<br>
ki krili v zvezdnati azil.<br>
Čas se je že razvpil,<br>
pitnino sam si je odlil. <p>
Pitnino sam si je odlil<br>
polip, ki milost je narave<br>
v božanstvo pretopil.<br>
v legende, grbe in zastave.<br>
Posedati v četverovpregi:<br>
iz čutov, udov, misli in glasu.<br>
Obrezati po zaprisegi<br>
polipovi se brez sramu.<br>
Odvisnost, odgovornost, spoštovanje<br>
so tvoje enoprste roke.<br>
Do smrti boš na dnini zanje.<br>
Odslužil boš namene, vzroke.<br>
Telo je večni mlaj.<br>
Kaj bi zahtevali nazaj! <p>
Kaj bi zahtevali nazaj!<br>
Besede operotene<br>
odfrfotajo prek ograj,<br>
v svobodi so zalotene.<br>
O to zavzemajo <br>
te starca in dojenca<br>
in te ožemajo,<br>
svojega in utopljenca.<br>
Kako se je napiješ,<br>
črvive plazme dneva,<br>
in se kot črv zariješ<br>
v stebliko gneva.<br>
Od tvojih suhih vej,<br>
kaj bi zahtevali naprej! <p>
Kaj bi zahtevali naprej<br>
ponarodelo materinstvo.<br>
Razbrazdajo te in odtlej<br>
zaplajaš za občinstvo.<br>
Rjuhe pameti v človeku<br>
odgnite se cefrajo<br>
in kakor v kakšnem ljudskem reku<br>
po vetru plahutajo.<br>
Ta desetina za telo!<br>
Ta tlaka za duha!<br>
In z njeno pomočjo<br>
prihodnost je okisana.<br>
To zadnji je sijaj:<br>
paberkovanje s kupčkom saj. <p>
Paberkovanje s kupčkom saj<br>
te podanašnji in razmaje,<br>
saj človek je samo vzdihljaj,<br>
namenjen med vzdihljaje.<br>
To ni nobena količina.<br>
To ni nobena dobra cena,<br>
to je samo skomina,<br>
to je samo vodena mena.<br>
Slovesnost, pranje rok<br>
in lišpanje poraza.<br>
Na koncu koncev si ubog<br>
spomin prelaza.<br>
Imej se dobro, se imej!<br>
goreče sebi se nasmej! <p>
Goreče sebi se nasmej,<br>
saj si samo membrana,<br>
ki svet jo slejkoprej<br>
načne, in bo scefrana.<br>
Pregovora nevreden,<br>
ogorčen nad seboj,<br>
se zrušiš v teden<br>
kot raztopljeni loj.<br>
Kazalci vljudnosti<br>
odpadajo kot cvet in sad.<br>
Zaliv širokogrudnosti<br>
suši se kot razvrat.<br>
Razjedena je vsa mečica,<br>
in boš goreča rokavica. <p>
In boš goreča rokavica,<br>
s sto noži svet zasledoval<br>
te bo in boš koščica,<br>
ki svet jo bo razklal.<br>
Lehnjak obraza bo izruvan<br>
in vržen med plevel.<br>
Spomin na rojstvo bo izkljuvan<br>
in opljuvan bo bolel.<br>
Prihodnost je samo pečat,<br>
udarjen na meso,<br>
navajeno navad,<br>
navejeno na molk-zlato.<br>
Kot jok si, kakor smeh<br>
pohojen, venomer na tleh. <p>
Pohojen, venomer na tleh,<br>
plačuješ davek za meso.<br>
Plačuješ jok in smeh,<br>
odzdrav čutilom in slovo.<br>
Beseda je samo zadrega,<br>
v katero si se pahnil sam.<br>
zalega, vprega, šega,<br>
v kateri boš izdahnil sam.<br>
Harpuna leta zablesti<br>
nad grčami želja.<br>
Med sipami besed zveni<br>
z rezilom iz solza.<br>
Odbita bo bodica,<br>
in boš besedica golica. <p>
In boš besedica golica.<br>
Prihuljen nad svoj zven<br>
boš viškal svoja vroča lica.<br>
Nagon je smešno nebogljen.<br>
In sito leta bo sejalo,<br>
precejalo tvoj glas.<br>
Zavilo te bo preperelo balo,<br>
zapredlo v žito prhlih las.<br>
Bo treba razlomiti<br>
ude že zaceljene.<br>
Človeka treba v kraje bo vrniti,<br>
z besedami naseljene.<br>
V teh dneh imaš svoj smeh,<br>
svoj smeh v teh sunkovitih dneh. <p>
Svoj smeh v teh sunkovitih dneh<br>
z glavnikom ptic boš nalovil.<br>
Prihodnost boš nalovil v meh,<br>
jo ponevedoma izpil.<br>
Iščoč ubito dušo v sebi,<br>
ubito ptico v snopu krp,<br>
človek, v videz tale grebi,<br>
zasadi vanj bleščeči srp!<br>
Tudi ti si brazda dneva,<br>
tudi ti si kosa upanja,<br>
ranljiv in skrhan, brez odmeva,<br>
beseda gnusna, slinasta.<br>
Nabodi se na vzmet ostrog<br>
in boš še razcefrani jog! <p>
In boš še razcefrani jog,<br>
če divje boš meso izžgal,<br>
izščipal si z jezika jok in stok,<br>
ves belež si s čutil izpral.<br>
To veličastje je življenja,<br>
oškrbljen jezik in izžgan,<br>
s podstavka hrepenenja<br>
so zbrcali te slednji dan.<br>
Zgrajen iz blata in dežja<br>
vse vzidano zavržeš kot nerabno.<br>
Sto nožev v hrbtu te rezlja,<br>
svet švistne ti skoz molk ošabno.<br>
Ni konca teh nadlog.<br>
Valpurgin bič in potlej stok. <p>
Valpurgin bič in potlej stok<br>
v drobtine zmrviš in uživaš.<br>
V pokrajini nakane rog<br>
veselja zaokroženega skrivaš.<br>
Nohti misli okrvavljajo<br>
ti štrclje in praznino.<br>
Sramoto ti pripravljajo,<br>
v sramoto vzidajo te, razvalino.<br>
Obredni si kolač,<br>
četudi nočeš biti.<br>
In ena od igrač,<br>
ki jih bo treba pohoditi.<br>
Zapeček ta si prepoznal,<br>
vigrano igro si izdal. 
<h3>9. venec</h3>
Valpurgin bič in potlej stok<br>
jazbino tvojo biča.<br>
Nažreš trenutkov drog,<br>
zažreš se v svojega biriča.<br>
Suhljad mesa gori,<br>
pojoče presketa.<br>
Skelet črviv in kri.<br>
Osuje se kobul mesa.<br>
Brbljajo dnevi, ure, leta,<br>
vsa tvoja polovica.<br>
S teboj opleta in pometa<br>
oh tvoja perutnica.<br>
Valpurgin bič, Valpurgin stan<br>
je plača za naporen dan. <p>
Je plača za naporen dan<br>
ovitost ob zakrpan svet.<br>
Zakletost v zmraženi goban,<br>
ki se spreminja v smet.<br>
Če že te kdo obišče,<br>
zagrešiti mora te, zgrešiti,<br>
ker nisi dom, si le križišče<br>
preteklosti odgniti.<br>
Za kaj si se pripravljal,<br>
še sam ne veš, še sem ne veš.<br>
za kaj si se obnavljal,<br>
povedati ne smeš.<br>
Zagrizeš se v ponujen lok,<br>
opilil si zastonj okovje rok. <p>
Opilil si zastonj okovje rok,<br>
še dalje ližeš šmarne prste,<br>
ki jih ponudi prvi bog<br>
iz samozvane vrste.<br>
Prešteval si čutila, čute,<br>
prištel privide in prisluhe,<br>
zdaj misli so sezute,<br>
zdaj želje so po vrsti gluhe.<br>
Izgrebli bodo iz lobanje<br>
koščice le-teh trpkih dni.<br>
Izkopljejo zeleno naj kesanje,<br>
naj dozorelo se suši.<br>
Odrinjen in izbran<br>
opilil si okovje nog zaman. <p>
Opilil si okovje nog zaman.<br>
To je previs, to je previs,<br>
ki bil je zamolčan<br>
resničnosti ugriz.<br>
Žari se zreli mak<br>
v kovini ptičjih jat.<br>
Oh ta korak, oh ta korak!<br>
Mar je prišla pomlad!<br>
In spomenik ozonu<br>
bo treba spet postaviti.<br>
čakati, ždeti v zvonu,<br>
če hotel se boš proslaviti.<br>
Pogineš, obtičiš,<br>
če v resah pesmi krvaviš. <p>
Če v resah pesmi krvaviš,<br>
besedo kakor tolsto veščo<br>
odganjaš, v dlan loviš,<br>
izzivaš jo neješčo.<br>
Mrliški dah noči<br>
zazida vlečki tvojih rok.<br>
Iz zidanice se oči<br>
glasi počasi tudi jok.<br>
In paseš črede vej<br>
in smeh pa jok pomladi.<br>
Sred lilijinih prej<br>
mrčes kot ponavadi.<br>
Naboden bleketaš,<br>
če se narobe razpečaš. <p>
Če se narobe razpečaš,<br>
peruti ti odpadejo.<br>
Vse svoje zaigraš<br>
in ti še smrt ukradejo.<br>
Glavniki misli in besed<br>
prečešejo ti dušo, spol<br>
in najdejo ostudno snet<br>
in svet je spet ohol.<br>
Na robu polnih skled<br>
omahne tvoja prazna žlica.<br>
In spet si bil posnet.<br>
Postrgana si pljuskavica.<br>
Utrujen zamižiš,<br>
postaneš križani in križ. <p>
Postaneš križani in križ,<br>
zarasteš se s prostorom, časom.<br>
Celota si in si drobiž,<br>
borilec s krasom.<br>
V deželi hitrih kretenj<br>
se kakor izgubiš.<br>
Nevajen tihih pretenj<br>
nabodeš se in krvaviš.<br>
To naj bo ravnotežje,<br>
ki ga loviš, loviš,<br>
a je obrežje, je obrežje,<br>
ki ga brez volje zapustiš.<br>
Če zgniješ ali če se daš,<br>
postaneš oče kakor tudi očenaš. <p>
Postaneš oče kakor tudi očenaš<br>
in valjaš se v molitvi, kletvi,<br>
ker rojstvo je kot smrt opaž,<br>
življenje pa enako pletvi.<br>
In padaš iz dneva v dan,<br>
iz leta v leto.<br>
Iz rojstva v rojstvo si postlan<br>
na njivico požeto.<br>
Pomakaš se v postavo,<br>
da bil bi pomaziljen,<br>
pobarvaš ude, glavo,<br>
v čas in kraj prisiljen.<br>
Ne zarotiš tako surov<br>
stvari in bitij in svetov. <p>
Stvari in bitij in svetov<br>
v besedo pač ne boš spehal,<br>
saj si samo hlapljiva snov,<br>
in rad bi jo razdal.<br>
Vse skupaj je le klečeplazenje<br>
v ušivem mitu in obredu,<br>
ki te razpara in zatre<br>
na ljubo mesojedu.<br>
Kadiš se z desne, leve<br>
v besede romarice.<br>
Cediš se v speve in odmeve,<br>
v besede roparice.<br>
Božanskih vlek<br>
ne boš ožel kot mrzli sneg. <p>
Ne boš ožel kot mrzli sneg<br>
besede in srca navzočega.<br>
Nikogar ne poženeš v beg,<br>
v nebo, v meso vpijočega.<br>
A kličeš presenečenja,<br>
blebečeš dobrodošlico.<br>
Med plevami neba<br>
izmikaš se v temo.<br>
Grob čutov čaka polnoči,<br>
in skala, ki na njej stojiš,<br>
razpolovi se kakor ti,<br>
ki tudi se razpoloviš.<br>
Na postelji glasov<br>
polizal boš nasmeh bogov. <p>
Polizal boš nasmeh bogov,<br>
oblekel boš privid,<br>
zavit v polsen sadov<br>
boš plezal čez poslednji zid.<br>
In strjeno meso<br>
obstrgal boš kot mehek sad,<br>
polsen bo mrzel in samo<br>
tako boš planil iz navad.<br>
Beseda te ne bo umila<br>
ne z vodo niti s slino.<br>
Beseda je besedi mila,<br>
človeka tepe z raševino.<br>
Doživel boš sto plim, osek,<br>
razstavljen na sto gibkih vlek. <p>
Razstavljen na sto gibkih vlek<br>
najdaljše čase boš prebil<br>
in združil jih v zoreči vek,<br>
v katerem si se gnil rodil.<br>
Levica desno roko kljuva,<br>
razbojnik levi vname se in pogasi.<br>
Zob levi desnega izruva,<br>
in človek se spet zajezi.<br>
Kako boš izumrl,<br>
z ramen bo glava klicala,<br>
z rokami in nogami se boš sprl,<br>
in duša bo zanihala.<br>
Tako se človek zajezi,<br>
kako te čudno premosti. <p>
Kako te čudno premosti<br>
prisotnost časa in prostora.<br>
Votlina ta te premrazi,<br>
beseda je pokora.<br>
Petero čutov kot pet razodetij<br>
drsi s komolcev, z ram,<br>
in protje teh stoletij<br>
zaniha, pa si zopet sam.<br>
Na tvoji desni strani<br>
se desna stran sveta gosti.<br>
Vsak gib na tej poljani<br>
pepel je, iz njega se kadi.<br>
Na dvoje te razpolovi<br>
heroičnost človečnosti. <p>
Heroičnost človečnosti<br>
te nekaj dvigne nekaj pahne,<br>
osujejo kobuli se čuječnosti,<br>
vesolje gnilo dahne.<br>
Dve pesti drobovine,<br>
dve kapljici krvi<br>
odvržeš z zadnje line<br>
telesa, ki se razpusti.<br>
Odtrga luna se z neba,<br>
kvadratasta se kotali.<br>
Vgravirana bo leščerba<br>
obešena v precep ljudi.<br>
Podeduješ dovolj ubog<br>
Valpurgin bič in potlej stok.
<h3>10. venec</h3>
Heroičnost človečnosti<br>
lep božji volek je.<br>
Vogal pridušenih oči<br>
dolg božji molek je.<br>
Pa prah besede<br>
ji usta zamaši,<br>
besede mesojede,<br>
s kraguljčki za zobmi.<br>
Izpije te okisanega<br>
kot kapljo svojih dni.<br>
Izpije te zapisanega<br>
z rjastimi črkami.<br>
To jutro te ne bo ganilo,<br>
otipa tvojo, mojo žilo. <p>
Otipa tvojo, mojo žilo<br>
človečnost: ta človeški buljavec.<br>
Otipa sveže in vse gnilo<br>
človečnost: ta človeški kruljavec.<br>
Za to, ker se iz niča<br>
iz mitosa v dan dvigaš,<br>
nikomur nisi priča,<br>
ničesar ne prižigaš.<br>
Saj listi tvojega mesa<br>
so za človeštvo le plevel,<br>
petero rok duha<br>
gnijoč pepel.<br>
Na tvoji kosi obvisi,<br>
človečnost rada se posti. <p>
Človečnost rada se posti<br>
in lačna bleketa.<br>
Izščiplje čute ti, izpije kri,<br>
popotne palice rezlja.<br>
Ti vzbujaš le skomine<br>
poklican iz vesolja,<br>
poklican v razvaline,<br>
v izpljunke svetobolja.<br>
Te struge so glasov,<br>
gnil puh besede,<br>
odjuga je bogov<br>
in trebuh bede.<br>
Te rojstvo je zmašilo<br>
zlovoljno in na silo. <p>
Zlovoljno in na silo<br>
si čeden skopljenec.<br>
Razlomiš šilo, pilo<br>
sam svoj razkropljenec.<br>
Popoka belež, belež<br>
in gnije toplo petje.<br>
Tak je pripadajoči delež<br>
navidezno zavetje.<br>
Ta zmedenost, ta zmedenost<br>
je gnil cepič,<br>
in je obsedenost, obsedenost,<br>
prelomljen bič.<br>
Ta pesem je zadušnica.<br>
Grob zibke, zibka groba, ščebeta. <p>
Grob zibke, zibka groba, ščebeta<br>
med grčami besed trohneč.<br>
Izližeš se in spet rja<br>
popase skrhan meč.<br>
Sedanjost se izmakne,<br>
se razbeži, se razbeži.<br>
Se te dotakne kot urok, dotakne<br>
z rezilom dni, noči.<br>
Ognjišče je usode<br>
kot pivkajoča moč,<br>
roke, noge velblode<br>
pošilja na pomoč.<br>
Beseda je kot svetla rana,<br>
za živo mejo izrezljana. <p>
Za živo mejo izrezljana<br>
človečnost jezik da pod mernik.<br>
Vpitje in jok sta zakopana<br>
in spet si ljubek vernik.<br>
In s tabo se obdajajo,<br>
kot z živimi se svečami,<br>
ozvezdja dni zahajajo<br>
nad ječami, nad ječami.<br>
Mag v topli volni<br>
te ne zagovori.<br>
Kako naj se dopolni<br>
število srečnih dni!<br>
Človečnost je hiralnica,<br>
zatečeš se v zavetja pernata. <p>
Zatečeš se v zavetja pernata,<br>
ker zdaj si grešen kozel.<br>
Človekoljubnega zlata<br>
je komaj za jecljavi vozel.<br>
Ključavnice bi pradavninam<br>
vdelal kot privid.<br>
Bi sklonil se k rastlinam,<br>
piškavi heraklid!<br>
Zakrknjen v svet<br>
pa človek ni nepogrešljiv,<br>
otajan in pogret<br>
še potlej je nerazložljiv.<br>
Dejanja znana, stanja znana<br>
o hitro vsa po vrsti so izdana. <p>
O hitro vsa po vrsti so izdana<br>
obdobja, ki prelikana, oblizana,<br>
iztreznjena, pijana<br>
na rjast so žebelj nanizana.<br>
Prekrščena Lenora<br>
se izgubi na svoji poti.<br>
In smeh prostora<br>
je ne premoti ne zaloti.<br>
Je zadnji dan telesa<br>
le smrti posvečen.<br>
In čuti: čivkajoča lesa<br>
dobijo čuden zven.<br>
Ti, krotka mačica zapečkarica,<br>
navijaš se na prste kakor žica. <p>
Navijaš se na prste kakor žica,<br>
čigave, se sprašuješ,<br>
ti krotka mačica, volčica,<br>
ki nečistuješ, če ne nečistuješ.<br>
Podnevi šivajo, ponoči parajo<br>
usodo ti besedoprejke.<br>
Si palica, s katero čarajo,<br>
ti sam si senca čarodelke.<br>
Zalit si z mrtvimi po živih,<br>
oj zemljica, oj zemljica!<br>
Zalit z usodo si po šivih,<br>
iz gofrovega si lesa.<br>
Napet čez kola dva<br>
se trgaš kakor bleda pavola. <p>
Se trgaš kakor bleda pavola,<br>
ostanek bo ličinka:<br>
zastavica in ščit mesa<br>
odvečna krinka.<br>
Pomakaš se v postavo,<br>
odtisneš v ljudskem ilu,<br>
oblečeš svet čez glavo,<br>
potuhnjenec v perilu.<br>
In si narobezrcalo,<br>
blišč, beda besedorodnosti.<br>
Te bo že razmajalo<br>
vpitje prihodnosti.<br>
Je skorja svet in je mečica,<br>
v klobuku miloščina je resnica. <p>
V klobuku miloščina je resnica,<br>
skoz prste tvoje gomazi.<br>
Izpljunek v tvoja vroča lica,<br>
bel pesek je v oči.<br>
Cediš se iz roda v rod,<br>
vbogajme tega sveta,<br>
kraljevi plašč sirot,<br>
ki se cefra, cefra.<br>
In si skodela, si skodela,<br>
in se škrebljaš,<br>
skodela si ponarodela,<br>
oj prazna na rovaš.<br>
Nagnita jata čutov se trklja<br>
kot kepa hladnega ledenega sveta. <p>
Kot kepa hladnega ledenega sveta<br>
človečnost te motri, domneva.<br>
Človečnost stekla, ki vohlja<br>
besede tvoje, tvoja čreva.<br>
Ugasla si oljenka,<br>
razpal na kopno, morje.<br>
Črv bisernega si pomenka,<br>
mehak, brez skorje.<br>
Za nohtom so še dnevi,<br>
za nohtom je grižljaj,<br>
v koraldi so odpevi,<br>
ki daješ jih nazaj.<br>
Kako naj skozi tvoj se rog<br>
oznani oblazinjen bog! <p>
Oznani oblazinjen bog<br>
ukaz, da treba je ljubiti.<br>
Oznani skoz človeški stok,<br>
človeštvo je na niti.<br>
Nihče ne bije plat srca,<br>
iz žuljev teče čas.<br>
Kaj meketanje, blejanje sveta<br>
pod vencem črnih raz!<br>
Če je neskončnost, o če je,<br>
ročaj si njen, ročaj,<br>
in planil boš v pokončnost,<br>
ležaj si njen, cenen ležaj.<br>
Rosiš skoz tisoč novih vlog<br>
razsutost daleč naokrog. <p>
Razsutost daleč naokrog<br>
oznanja konec in začetek.<br>
Preteklost kakor žilav jog<br>
izpije kiselkast zavretek.<br>
In členki časa pokajo,<br>
so prazna tisočletja,<br>
po kotih stokajo<br>
stoletja brez zavetja.<br>
O zadnja vrtenina<br>
in platinasta os,<br>
kje je dolina in planina<br>
za v meso zategnjen voz!<br>
Zastava je povprečnosti<br>
heroičnost človečnosti. 
<h3>11. venec</h3>
Razsulost daleč naokrog,<br>
razlitost v blatna tla,<br>
tako precejaš sok<br>
besed in sok mesa.<br>
Pokrovi tvojih so občutkov<br>
zaprli skrinje dni.<br>
Med rjuhami zasnutkov<br>
se vse slajše spi.<br>
Steza od prsi pa do ust<br>
je votel strah.<br>
Ima naročje uzd<br>
le za preplah.<br>
Vse dostojanstvo te vsebine<br>
je preperela koža pokrajine. <p>
Je preperela koža pokrajine<br>
preteklost: plovna pot,<br>
življenje zarastline,<br>
objokovanje zmot.<br>
Po luč so s škafi solze šle<br>
v plamene studa,<br>
ki žive mrtvece obžre<br>
v tisočera čuda.<br>
Kako domnevaš, oj domnevaš,<br>
kar naj bi bil tvoj jaz.<br>
Oštevaš se, pogrevaš<br>
in grabiš se za las.<br>
Nekdo je hotel biti bog,<br>
vesel začetek je nadlog. <p>
Vesel začetek je nadlog,<br>
bežiš od polne sklede,<br>
bežiš brezrok, breznog,<br>
bežiš v telo, v besede.<br>
Je kažipot mladosti<br>
trpljenje mož, žena.<br>
Levica iz ramen kreposti.<br>
Desnica: čoln brez jezera.<br>
Pomahajo kot v čebelnjak,<br>
pomahajo s sedmero žalosti.<br>
Hiti po tebi tisoč žag,<br>
hiti skoz gnoj in kri.<br>
Uroki švigajo skoz line &ndash;<br>
iskanje gnile popkovine. <p>
Iskanje gnile popkovine<br>
pogrne kronanim in križanim.<br>
Postava pa premine,<br>
suklja se v dim.<br>
Srce, srce je všito<br>
samo v čuječo pokrajino.<br>
In čezenj je polito<br>
namesto smole gnilo vino.<br>
Drob molka in urin besed.<br>
Izpljuni močni mleček,<br>
na čelu dobro si načet,<br>
to za nameček.<br>
Pa tudi razbitina<br>
odzdrav si zemlji in kletvina. <p>
Odzdrav si zemlji in kletvina,<br>
četudi ponevedoma.<br>
Lastnik si in lastnina,<br>
vse zaporedoma.<br>
Življenje je izgnanstvo,<br>
lepota gost, ki se ne usede.<br>
Usoda bežno je poznanstvo,<br>
mesa poznanstvo in besede.<br>
Da ti je prav, je kletka,<br>
ki daš ji dušo in telo,<br>
je krogla brez osredka,<br>
nataknjena na dež in rjo.<br>
Ničesar si ne boš skoval,<br>
ker zemlja včasih tebi je odzdrav. <p>
Ker zemlja včasih tebi je odzdrav,<br>
iztrgaš jezik ji snetjav.<br>
Iztepeš sebe: vrečo<br>
v praznino svojo: gnečo.<br>
Od vina osovraženi, osata<br>
smo vedno bolj neznatni,<br>
je žalost nož in vata,<br>
ubija dvom zavratni.<br>
Prsni se obseg ožuli,<br>
se vsak prihuli in pomuli,<br>
se dalje nate pno z bodicami,<br>
strohnel boš pod pravicami.<br>
Kako se vleče tale dnina<br>
in zemlja tebi žolčna je pitnina. <p>
In zemlja tebi žolčna je pitnina,<br>
a piješ jo do dna,<br>
petprsta zgrabi te sredina,<br>
te izsesa, te izsesa.<br>
Tedaj, kot bi prekrižalo<br>
truplo noge razjedene,<br>
vesolje se približalo,<br>
a zvezde so zasedene.<br>
Se z roko ne prijema<br>
pojoči molk iztaknjenih oči,<br>
se z roko ne ožema<br>
muževnost tostranskih lahti.<br>
Nikdar ne boš zakraljeval,<br>
kar si, si le tako postal. <p>
Kar si, si le tako postal,<br>
sam sebi si prepreka,<br>
si rjuha, ki jo boš zapral,<br>
scefrana si obleka.<br>
Roke na poti so k telesu,<br>
se vračajo od resnice,<br>
se zbirajo k slovesu<br>
kot čivkajoče ptice.<br>
Brana muke je na meni,<br>
in kdor na njej stojiš,<br>
še ti ob času ozeleni,<br>
tako se vame pretopiš.<br>
Je mera dni okisana,<br>
postelješ si izven mesa. <p>
Postelješ si izven mesa<br>
in si ležišče in najdišče.<br>
Nekoč si bil gejzir vpitja,<br>
popotovanje, zatočišče.<br>
To so popotna krila<br>
sirotnega sveta,<br>
odneseš trhla oblačila<br>
v razore črnega srca.<br>
Z ženami zemlje si oženjen,<br>
prevarajo te s kriki iz noči,<br>
če jim nobeden ni namenjen,<br>
si na vrsti ti.<br>
Sekira si in si drevo,<br>
kam boš postavil svojo posteljo! <p>
Kam boš postavil svojo posteljo,<br>
če ne na zveličavno pot!<br>
Spust z vrha prvega na dno.<br>
Spust: pahnjenost do tod.<br>
Je sreča sladki med,<br>
ki ga telo obrodi.<br>
In je edina red,<br>
ki v soncu zadiši.<br>
Razpravljaš o besedi,<br>
o njeni strahovladi.<br>
Ostaneš nag in sredi<br>
tišine kakor ponavadi.<br>
Prelezejo te črvi kopnega,<br>
postelješ si izven duha. <p>
Postelješ si izven duha,<br>
spodrezana norost je to,<br>
le v mislih plapola,<br>
si koža, kost samo.<br>
Ko skorij večnosti<br>
se bomo z usti dotaknili,<br>
iz cap povprečnosti<br>
kvišku planili.<br>
Igraš, se ne igraš s prepasico,<br>
odkrite igre ali pa prikrite,<br>
in spustil boš podlasico<br>
v pokrajine razrite.<br>
Umrli živi v tebi hropejo,<br>
planeti daljni vate sopejo. <p>
Planeti daljni vate sopejo<br>
med menami bogov.<br>
In ljudske trate vpijajo<br>
med štrenami glasov.<br>
Ni časa za priletnost,<br>
prepozno je za vse,<br>
prepozno za napuh, podjetnost,<br>
za šive in žeblje.<br>
Prozornih ni minut,<br>
so dane svečeniku,<br>
zato sem gol, sezut,<br>
z mrčesom na jeziku.<br>
Snop čutov počrni,<br>
glasovi vrtajo z očmi. <p>
Glasovi vrtajo z očmi,<br>
vsi mislimo v navezi,<br>
v verigi molka in krvi,<br>
urez si med urezi.<br>
Stene vseh domov<br>
se hitro razbežijo,<br>
je nagnjen stolp svetov,<br>
ko tisočletja dnevu luč držijo.<br>
Čivkaš kot Pitija<br>
skoz sanje v svojem bližnjem.<br>
In pivkaš, da ubija,<br>
določaš se v približnem.<br>
Beseda te ne proslavi,<br>
besedoskrunstvo zataji. <p>
Besedoskrunstvo zataji,<br>
ko hliniš enega in hliniš vse,<br>
maziliš sit mrčes noči,<br>
ki na človeštvo se ospe.<br>
Kdor celica je za drevo,<br>
ničesar noče dohiteti,<br>
med obletelimi je leti<br>
beseda nova in meso.<br>
Največkrat si še malodušen,<br>
ker vohaš v sebi gnile postrvi.<br>
So pili te in si okrušen,<br>
v zamazani pletenki dni.<br>
In si umisliš "lahkih nog"<br>
razsutost daleč naokrog. 
<h3>12. venec</h3>
Besedoskrunstvo zataji,<br>
sprevrže se v krohot.<br>
Od vsepovsod glasove zastekli,<br>
jih zastekli od vsepovsod.<br>
Ob jaslih nekega srca,<br>
ob jaslih nekega razuma<br>
veriga težka zarožlja,<br>
strahu veriga in poguma.<br>
Iz vaze belega neba<br>
svetovi čudno zadišijo.<br>
Obiščejo čebele jih srca,<br>
zato da preživijo.<br>
Privid, kot s kakšnega gradu,<br>
začara te le do vratu. <p>
Začara te le do vratu<br>
kopitljajoči majski teden.<br>
V marelico, čebelico strahu,<br>
nadaljnjega pa nisi vreden.<br>
Te s prtom zaduši<br>
Veronika prostora, čas.<br>
Te s slino obudi<br>
iz spanja in iz krasa.<br>
Na pecljih mladi svet<br>
človeka gnete iz prsti,<br>
ki v čute bo odet<br>
in v sedem žalosti.<br>
Ličinka mala preživi,<br>
telo ostalo preperi. <p>
Telo ostalo preperi,<br>
osuje v žlico se življenja,<br>
majolika mesa, krvi<br>
potone v mnenja, zrenja.<br>
Čas-prostor: volkodlak,<br>
ki z uhlji striže, z uhlji striže,<br>
če njemu si enak in nag,<br>
obliže te, obliže.<br>
Globok žebelj zabijejo<br>
od rojstva pa do smrti.<br>
V misli cele se zavijejo,<br>
s čutili sprti.<br>
Telo podnevi ali v snu<br>
sesede v prstan se medu. <p>
Sesede v prstan se medu<br>
klepsidra misli in duha,<br>
izgineš tiho brez sledu,<br>
znebiš se stropa, dna.<br>
Izpod pečin besed<br>
curljajo curki petja.<br>
Če si preveč razgret<br>
od rojstva in spočetja.<br>
Rdeče otve hrepenenja<br>
jutro polovi.<br>
Se enodnevnica življenja<br>
tegobno ponovi.<br>
Življenje se s teboj pahlja,<br>
spomin na rojstvo frfota. <p>
Spomin na rojstvo frfota,<br>
a te zaenkrat ne premoti.<br>
Spomin na rojstvo te napha,<br>
v veselju te zaloti.<br>
Verige rožnate črnijo,<br>
ključavnica poljuba se zdrobi.<br>
Prostranstva rok in nog skopnijo<br>
v olupku mrtvih dni.<br>
Naključje sta ljubezen in sovraštvo,<br>
drug drugega umivata.<br>
In se poljubita za svaštvo,<br>
v katerem bivata<br>
Zgrešijo svojo stajo,<br>
otrebeni glasovi frfotajo. <p>
Otrebeni glasovi frfotajo,<br>
s pojočimi pletilkami,<br>
za ptico si in za ograjo<br>
s hreščečimi glasilkami.<br>
Pavolo molka razobesiš<br>
po klinih zemelj, zvezd,<br>
se končno utelesiš,<br>
je zvrhana zavest.<br>
Naključje sta beseda in meso,<br>
morda poslednje, zadnje,<br>
da upanje ponižamo<br>
do količine nenavadne, hladne.<br>
Na svetu je dovolj snetja,<br>
odmev dojnice ščebeta. <p>
Odmev dojnice ščebeta,<br>
v uho si kamenjan<br>
in miza je zasedena,<br>
zaseden tatrman.<br>
Je v ptičje petje<br>
odtisnjen grb dežja.<br>
To je edino razodetje<br>
za težkimi zavesami mesa.<br>
Odpri žile sokov,<br>
stezam obupa luno vžgi,<br>
se ziblji z vejami bogov,<br>
in naj zasledovalec te zgreši.<br>
Zgrešijo svojo stajo,<br>
peteri čuti se hahaljajo. <p>
Peteri čuti se hahljajo<br>
v blodnjaku rok, v blodnjaku nog.<br>
Življenju te izdajo<br>
kakor okruten bog.<br>
Si rimsko cesto zgradi<br>
od rok pa do srca,<br>
okna odpri v navadi<br>
na zadnje iveri sveta.<br>
Stonoga roke poželjive<br>
bo segla v zadnji bor.<br>
V prostore, v tebi zazidljive,<br>
navzdol, navzgor.<br>
Temnijo se poljane,<br>
desetke so oblakov zbrane. <p>
Desetke so oblakov zbrane<br>
nad čoln brez jezera.<br>
Nalivajo besede slane<br>
v razore črnega snega.<br>
Življenje čudna je skomina,<br>
ki blagre si ljudem obljubil,<br>
spomin je tenka popkovina,<br>
brez nje bi se izgubil.<br>
So znamenja rodu<br>
z oblekami splesnela.<br>
Sta roje gostega smradu<br>
meso, besedo ožela.<br>
Novice nimajo mečice,<br>
blodnjak neba poselijo lisice. <p>
Blodnjak neba poselijo lisice.<br>
Sirota in dobrota plameni,<br>
v onostranske hitre ptice,<br>
s katerimi ti poleteti ni.<br>
Oj ječmen spola<br>
na tihem dozori,<br>
a duša je ohola,<br>
ne joka z jokajočimi.<br>
Oljenko mi v zatilju<br>
kakor mezinec drobceno prižgi.<br>
Na poti proti cilju<br>
odslovi sedem žalosti.<br>
Temnijo se poljane,<br>
vse sence s tabo so naphane. <p>
Vse sence s tabo so naphane,<br>
kako te poneumijo,<br>
s teboj so prekovane,<br>
ponarede te v lastno mumijo.<br>
Sivi rodovi sanj<br>
si že, si že posteljejo.<br>
In dan kot gnil goban<br>
z nožicami premeljejo.<br>
Oj ječmen spola<br>
je brez glavnika prečesan.<br>
In išče z živimi razkola,<br>
da bil bi poteptan.<br>
To so levice in desnice,<br>
lovijo te pravice in krivice. <p>
Lovijo te pravice in krivice,<br>
četverovprege trnov in cvetov.<br>
Daljave gredo vate kot bodice,<br>
ki se spominjajo bogov.<br>
Na svetu so stvari,<br>
zažgemo jim kadilo,<br>
če že za tuje dni<br>
odpremo lastno žilo.<br>
Me k zemlji sonce šiva<br>
kot h koreninam cvet.<br>
Kepa sem prediva,<br>
namočena v krvavi med.<br>
Sred odrevenelosti<br>
etapa otopelosti. <p>
Etapa otopelosti<br>
posipa pota s kupom res.<br>
Kot da se svet levi,<br>
je nepreplavan jez.<br>
Na krila ptič nabode<br>
razlomljen mesec in oblak.<br>
Okljuval je krhelj svobode<br>
potuhnjenec in mag.<br>
Če najdeš že besedo<br>
v peščenem si molitveniku,<br>
jo skrivaš sladkosnedo<br>
med stenami gnijočega sadu.<br>
Sred odrevenelosti<br>
etapa preživelosti. <p>
Etapa preživelosti<br>
te zvije v klobčiče nazaj,<br>
štrlel boš iz stvari<br>
na zadnji od postaj.<br>
Tudi tale dan<br>
na opažih se sveta cefra.<br>
Pohojeni poročni pajčolan<br>
razuma in srca.<br>
Svet ne izliže ran,<br>
pes je, a stekel.<br>
In še vsak dan<br>
se bo od tod zavlekel.<br>
Te ne boli in te boli:<br>
besedoskrunstvo zataji. 
<h3>13. venec</h3>
Etapa preživelosti<br>
se krmi s tvojimi ostanki,<br>
s svetinjami osamelosti,<br>
ki se svetle v uganki.<br>
Če misli hliniš, jih kar hlini.<br>
In skrinjo moljev kar odpri.<br>
Dobrotnikom ne slini se, se slini,<br>
kvadratast pokrov snet je ali ni.<br>
Kako zasije ti avgust besed,<br>
presrečen je, očitajoč,<br>
in veter nosi te kot smet,<br>
nikogar ni ti na pomoč.<br>
Usoda tisočkrat preganjena<br>
je z novim dnem oznanjena. <p>
Je z novim dnem oznanjena<br>
popevka za umazano laznino.<br>
Le smrt ti je prihranjena<br>
in čaka podkupnino.<br>
In vleče veter v bližnjega.<br>
Na vejo hočeš, hočeš z nje.<br>
Življenje zališa le ponižnega.<br>
(Da drug za drugega ne zve.)<br>
Posnameš ploščo, svojo lajno,<br>
zaliješ ude in postrgaš rjo,<br>
o kakšen boj za čudno drajno,<br>
oj kakšen boj za gnilo dno.<br>
Ker si podoben leščerbi,<br>
mrčes zapušča svet, se zdi. <p>
Mrčes zapušča svet, se zdi,<br>
In tudi ti se dan na dan leviš,<br>
zakoplješ staro kožo, jato dni,<br>
razlomiš starodavni šmarni križ.<br>
Oblečeš dosti ljudskih čvek,<br>
v ozvezdju ljudskem se vrtiš.<br>
Ugrizneš vase, v svoj izrek,<br>
v katerem slednje dneve se postiš.<br>
O kakšen je precep neba,<br>
v katerem zvijaš se, ličinka,<br>
beseda tvoja plapola,<br>
razbeljena je krinka.<br>
Je zemlja v mesu ranjena,<br>
prihodnost mora biti ganjena. <p>
Prihodnost mora biti ganjena.<br>
Ostati mora bela ptica,<br>
z olupki našimi nahranjena<br>
postati Orfej in pravica.<br>
Krvavi pot besede in glasu<br>
pod težo našo čas  poti.<br>
Z jezikom iz smrdljivega potu<br>
se vsako rojstvo oglasi.<br>
Na statvah udov in glasov<br>
natkemo bore malo dni.<br>
Natkemo borni blagoslov,<br>
v katerem človek potemni.<br>
V vežah trnja in snetja<br>
raztresaš boštvo sem ter tja. <p>
Raztresaš boštvo sem ter tja<br>
in te posede volčja tolpa.<br>
Kot mehki divan gorskega snega,<br>
oblizano kost stolpa.<br>
Pečate dni razlomijo,<br>
da zaokrožijo veselje.<br>
saj potlej laže dvomijo<br>
v obup in upanje in želje.<br>
Saj vidiš: zvezdica mesa<br>
zareže v steklo čuta,<br>
ki zazveni, zažvenketa<br>
kot mokra, gnila kuta.<br>
Naj ti bo v opomin,<br>
ti sam si brez prvin. <p>
Ti sam si brez prvin,<br>
telo na mlaju udov dozori.<br>
Odsune nekaj tistih lin<br>
besedam in deževnici studenčnici.<br>
Stebri oblek so se sesuli,<br>
na zrna črnih dni, noči,<br>
obuti so se že sezuli,<br>
sezuti škripajo z zobmi.<br>
Si naložiš življenja žrd<br>
in z muko vlečeš jo za sabo,<br>
a tvoja strd in srd<br>
sta le za ljudsko rabo in za vabo.<br>
Čeprav je le brbljava rja,<br>
beseda ima okus zlata. <p>
Beseda ima okus zlata,<br>
zatrese strop ti in podboje.<br>
Za napolnjeno skodelico sveta<br>
rešuješ čute kakor mlade noje.<br>
Napenjaš strune mladih bokov<br>
v gluhoto svoje večnosti.<br>
In goltaš krpice obrokov,<br>
med glavami čuječnosti.<br>
Zamahneš s srpom ur, minut,<br>
v žgolenje, kvakanje, tišino siliš.<br>
Prekoračen si, podplut,<br>
iz sebe vase smešno kriliš.<br>
Si oče, vnuk in sin<br>
v razoru novih veličin. <p>
V razoru novih veličin<br>
bodalo ptic ujed leži.<br>
In človek: geslo iz lupin<br>
naj spol in jezik zasadi.<br>
Je komu mar, če padeš, če ne padeš,<br>
prislonjen na besedo in meso,<br>
na ramah nosiš ptičjo mladež,<br>
da se ugrizi dni pokrijejo.<br>
Kot da se zjutraj zvečeri<br>
v naravi in po mesu,<br>
se čudno votlo oglasi<br>
ujeda v tvojem miru, besu.<br>
O človek se navija in odvija,<br>
kako prijetna galaksija. <p>
Kako prijetna galaksija,<br>
v blodnjaku luči in teme,<br>
ki nas oživlja in ubija,<br>
ki se odpre in se zapre.<br>
Posut si s cimetom besed,<br>
živiš na karavani muk,<br>
kakor stotrupli mrtvi svet,<br>
ki stopa v zadostilni lug.<br>
In nekaj ti odnese ptica<br>
in nekaj ti razreže bodež sten.<br>
Končič odmeva podrži levica,<br>
pogineš sredi ljudskih men.<br>
Si tisti, ki ga ne poznam,<br>
in dvižni most v neznano kam. <p>
In dvižni most v neznano kam<br>
zaškriplje na čereh čutil.<br>
Po njem v življenje se podam<br>
z zavestjo, da je smrt edini cilj.<br>
Šepeče nekaj ti: odženi se, odženi.<br>
Škržat si, moraš od ondod,<br>
poplesovaje tisto razodeni,<br>
kar kliče, sili te na pot.<br>
Svet hoče te samo prelesti,<br>
njegove gobe te pokrijejo.<br>
In v mumije zavesti<br>
njegove gobe te povijejo.<br>
Pa naj te izpljune ali vpija,<br>
ti stanovalec si in domačija. <p>
Ti stanovalec si in domačija<br>
s pojočo žago spola pri rokah.<br>
V obokih gibov te ovija<br>
kot potnika besede zlati mah.<br>
Meč udov se zadre<br>
v najbližjo steno in jo para.<br>
In koso dneva zavihti vpitje,<br>
ki te za hip odčara.<br>
Na lestvi zemlje in svetov<br>
resničnost te srečuje, zataji.<br>
Na klinih zverstva in bogov<br>
naboden si in ni krvi.<br>
Si tisti, ki ga ne poznam,<br>
tvoj nič požene puhast sram. <p>
Tvoj nič požene puhast sram<br>
in zrastejo mu repi,<br>
dobiš telo brezmočnih ram<br>
in čuti so kot čepi.<br>
Voz misli v njem drdra<br>
napolnjen ali prazen.<br>
Ti ves si krpica snega,<br>
opazen, kakor tudi neopazen.<br>
si svetu daleč, hkrati blizu,<br>
si jantar, hkrati prah.<br>
Umreš v poljubu in ugrizu.<br>
Si odprt in hkrati si zapah.<br>
Življenje se ti obleti,<br>
kot noj rešuješ zadnje dni. <p>
Kot noj rešuješ zadnje dni,<br>
poženeš nove vitice,<br>
poženeš perje besedi<br>
in enoličnost se razdre.<br>
Poženeš osje želo<br>
in melješ kruh in točiš vino.<br>
Napotiš se v deželo,<br>
oblečen v brazgotino.<br>
Poženeš kožo, nekaj grive,<br>
od ram pa do kolen,<br>
umisliš si celo polive<br>
veselja ves usnjen.<br>
Ne reši te veselje žalosti<br>
telesa, ki je, ker ga ni. <p>
Telesa, ki je, ker ga ni,<br>
ni treba pokaditi.<br>
Povrženo za nekaj dni<br>
ne more se razvpiti.<br>
Med šape let, ki hladne<br>
odpno, zapno obleko,<br>
je položeno v nenavadne<br>
burke in za vleko.<br>
Telo ne more biti cvet,<br>
ne vejica iz ptic.<br>
Ni veja s trni duše, let.<br>
Telo je kratek klic.<br>
Sredi črvive zrelosti<br>
etapa preživelosti. 
<h3>14. venec</h3>
Telesa, ki je, ker ga ni,<br>
ne deli vsem pravičnim.<br>
Beseda se na svet rodi,<br>
da vdinja se pritličnim.<br>
Kako boš vsrkal suho znamenje<br>
skoz pore starega spomina,<br>
kako prenesel boš vpitje<br>
pridelanega kruha, vina<br>
je tvoja moč, kakor predaja<br>
in tvoje znižane gladine.<br>
Smrt ščipa je življenje mlaja<br>
in zemlja je podboj praznine.<br>
Ničesar ni se treba bati,<br>
ni treba čuvati v pozlati. <p>
Ni treba čuvati v pozlati<br>
tečajev svojega mesa.<br>
Telo je izgubljeno v vati,<br>
če božaš se do dna.<br>
Napoči čas, da kakor da ponikaš.<br>
Potuljen v mučnost stanj.<br>
Potem le misliš, da spet sikaš<br>
nalomljen in nacepljen in podžgan.<br>
Še sam ne veš, kdaj se odseli<br>
življenje daleč od tebe stran.<br>
Se slednja tvoja kost razbeli,<br>
precejaš krik iz dneva v dan.<br>
O tebi pa dokaza ni,<br>
telo se tako ne sledi. <p>
Telo se tako ne sledi,<br>
ima pisavo svojo in pero,<br>
vendar ničesar in nikogar ne ogrozi<br>
izprano in odplaknjeno, izlizano.<br>
Ničesar in nikogar ne prekriža,<br>
ničesar in nikogar ne blagoslovi,<br>
razobešeno kot ljudska viža<br>
na vrvi vetra se suši.<br>
Kako so čuti čipkasti<br>
ozaljšali šablono duše!<br>
Tako se konec razglasi,<br>
nastopi doba vroče suše.<br>
Telesa ne ponujaj ljudski jati,<br>
ne moreš vzeti ga ne dati. <p>
Ne moreš vzeti ga ne dati<br>
in napeljati na svoj mlin,<br>
telo, ki s časom se pobrati,<br>
in izven njega služi zadnjo svojih dnin.<br>
Kako boš dobro ukrojen!<br>
Kako boš dobro napeljan!<br>
Kako boš dobro presoljen!<br>
Kako boš dobro osladkan!<br>
Če si natrgan in nagačen,<br>
in môra v tebi meketa,<br>
spominjaj se življenja: stlačen<br>
v nekaj prepoznega, prezgodnjega.<br>
Naj se življenje heheta,<br>
telo sta zloga dva. <p>
Telo sta zloga dva,<br>
pojoča zloga: rojstvo, smrt.<br>
In glej v cvetova ta<br>
kot trn si zadrt.<br>
Iz tega časa ni rešitve,<br>
življenje lažen je pol&ograve;g,<br>
ne bajaj odtujitve in vrnitve,<br>
življenje je le vmesni zlog.<br>
Zavest so polžki, ki drsijo<br>
skoz trnje in osat,<br>
dokler ne obvisijo<br>
nabôdeni na mehki vrat.<br>
Oj zloga dva, oj zloga dva,<br>
v človeku se poiščeta. <p>
V človeku se poiščeta<br>
začarana popotnika,<br>
mar v njem stanujeta, ga obiščeta<br>
samo kakor zarotnika?<br>
Kako življenje boš prevpil,<br>
zdaj rasteš in zdaj padeš,<br>
kako življenje boš slavil,<br>
na ramah nosiš ptičjo mladež!<br>
Na kar polagaš spolzki led<br>
in tople krpice snega,<br>
ugrizi so besed,<br>
ugrizi so sveta.<br>
Oj zloga dva, oj zloga dva,<br>
ko se rokujeta, poljubita! <p>
Ko se rokujeta, poljubita<br>
oj zloga dva, oj zloga dva,<br>
kot senco te oskubeta<br>
od las pa do peta.<br>
Začaran v čas in kraj<br>
odčaran boš vrtinec,<br>
skrivnosti večne blebetaj,<br>
v ugriz, v zavreli svinec!<br>
Pa kaj, še sam ne moreš blizu<br>
v bližino svojih korenin,<br>
naj kar zveni v ugrizu<br>
življenja tisoč ščitov, pločevin!<br>
Oj zloga dva, oj zloga dva,<br>
telo ubijeta, razdeneta. <p>
Telo ubijeta, razdeneta<br>
oj zloga dva, oj zloga dva.<br>
Na kopno, morje te razstavita,<br>
v pigmejske roke odvržeta.<br>
Ne najdeta sredice,<br>
saj si steklen kokon<br>
in klobčič črne žice,<br>
okrušek starodavnih kron.<br>
Vogal življenja razcefran<br>
in z luno belo si prešit.<br>
Brneč si volkec bil ta dan,<br>
o cepetavček jasnovid!<br>
A glej, kot sebi na rovaš<br>
tako ne slišiš se in ne spoznaš. <p>
Tako ne slišiš se in ne spoznaš,<br>
skoz dušo in telo vodič.<br>
Od veje pa do veje plahutaš,<br>
da bil bi plemenit cepič.<br>
Spajdašiš se s seboj, z besedo,<br>
opasaš se s seboj, z glasovi.<br>
Besede pahnejo te v bedo<br>
in zlogi so okovi.<br>
Beseda je družabnica<br>
in hoče biti tvoja duša.<br>
Beseda je ošabnica,<br>
dokler meso je ne izkuša.<br>
Glej, konec goljufanja ni,<br>
kakor da smrt dejanje ni. <p>
Kakor da smrt dejanje ni<br>
in je samo toneča ladja.<br>
Drži jo nekaj dni z zobmi<br>
nad morjem tujec iz ozadja.<br>
Plavut je iz besed,<br>
plavut je iz glasov nagnitih,<br>
ne bi priplaval spet na svet<br>
iz druščine razbitih in razlitih.<br>
S čutili ne bi se ogradil<br>
in ne bi se zavaroval<br>
pred svetom, ne bi se zagladil,<br>
ne bi obstal, ne bi obstal.<br>
Ni treba, da se goljufaš,<br>
življenju in spoznanjem na rovaš. <p>
Življenju in spoznanjem na rovaš<br>
umikaš se v zaledje,<br>
Pa če ne vzameš se in se ne daš,<br>
prekršeno ni zaporedje.<br>
Telo ni praznik premakljiv<br>
saj sploh ga ne praznuješ,<br>
da je in ni: dokler si živ,<br>
se ne sprašuješ.<br>
Če je žebelj, ki ga z zobmi<br>
povlečemo iz večnosti,<br>
če je komolček, na katerega<br>
omahne kuštrava ti glavica!<br>
Če je, je prav, je prav, če ni.<br>
bil rojstni dan spoznanje ni. <p>
Bil rojstni dan spoznanje ni.<br>
Skoteni so glasovi in utripajo,<br>
s perutkami pod prho hlipajo<br>
in s kljunčki tolčejo prozornimi.<br>
Si rov, skozi katerega<br>
se kotale kamni tega sveta,<br>
se kotali platonski dan,<br>
z izgubo je zaznamovan.<br>
Gomila prelopatana je glava,<br>
samo domneva je telo,<br>
beseda se spominja, da je prava,<br>
pa ni treba, da je tako.<br>
Spočno, kotijo in izležejo,<br>
kresničko svetlo te zaprežejo. <p>
Kresničko svetlo te zaprežejo<br>
te spremene v besedno pšeno,<br>
oj zdaj gremo, oj zdaj gremo,<br>
spogledovanje ni nikoli razloženo.<br>
V besednega te spremenijo mačka,<br>
in si, ostaneš votel lev.<br>
V besednega urečejo te račka,<br>
in si žival kot tudi hlev.<br>
Je Hipermestrino to zadovoljstvo<br>
življenje, ta tolminska bližnjica.<br>
In posvečeno bogomolstvo.<br>
Saj smrt je zadnja prižnica.<br>
Oj zdaj se pa gremo, gremo:<br>
surovi prsti te prestrežejo. <p>
Surovi prsti te prestrežejo<br>
in srčno ti popljuvajo četrt.<br>
Za hrbtom se ugnezdijo, raznežijo,<br>
čeprav ljubezen in sovraštvo bo obrt.<br>
Potem pa še trinožnik,<br>
ki nanj boš posajen.<br>
In boš podložnik in orožnik,<br>
in nag boš kakor tudi oborožen.<br>
Vsakomur bi se rad vsilil,<br>
bel kruh si in cigan,<br>
proseče na jezikih boš zacvilil,<br>
rad bil bi darovan!<br>
Besedni maček ne roti<br>
telesa, ki je, ker ga ni. 
<h3>15. venec</h3>
Surovi prsti te prestrežejo.<br>
Plevelnato srce zacvili.<br>
In rešnjo pot zarežejo.<br>
Vrtinci duše so zavpili.<br>
Prihodnost ne trpi navzočih,<br>
in sončnica besed se ospe.<br>
Goriš na stenju mrmrajočih,<br>
življenje te zelo potre.<br>
Po belih parkljih, ki so dedni,<br>
boš kopitljal skoz blato in skoz jod.<br>
Boš kopitljal z mareličnimi tedni,<br>
oj ti podganasti dilaiopod!<br>
Nikoli nisi razložen.<br>
Telo ni razlog za namen. <p>
Telo ni razlog za namen<br>
in glas, ki kliče, te izganja.<br>
V ozvezdju dni si razglašen<br>
in plat besede te oznanja.<br>
Iz moljev strune so spletene,<br>
nad ječami glasov se oglasijo,<br>
mumije oči so presušene,<br>
kako naj te ne izgubijo!<br>
Telo je brez poti, je brez poti,<br>
saj duša ni nobena cesta,<br>
Besedi v jezeru krvi,<br>
kako naj se razvesta!<br>
Samo da te zasežejo,<br>
oblečejo te in obujejo, obvežejo. <p>
Oblečejo te in obujejo, obvežejo,<br>
s kosami spola te kose.<br>
Kako te kruto zaprisežejo,<br>
te s sabo dobrohotno razsvetle.<br>
Prah jantarja bo pa kapljal,<br>
izvotlil bo besedo in meso,<br>
človeka človek bo škrebljal,<br>
nikomur pa ne bo hudo.<br>
Če lubje spola zogleni,<br>
ostane bore malo, bore malo.<br>
V grmadi in pepelu ljudskih dni<br>
še to se bo samo razdalo.<br>
Na sto načinov razložen,<br>
nazadnje pa si opuščen. <p>
Nazadnje pa si opuščen,<br>
če še tako se siliš med ljudi,<br>
Med šapami veselja uročen,<br>
med šapami ihtenja brez oči.<br>
Nemirika življenja ni po meri,<br>
obred prsti ni prav nič svet.<br>
Meglena vest se izneveri,<br>
na vekov veke si zajet.<br>
Megleno pljuskaš iz kota v kot,<br>
grozote derejo ti skoz ime,<br>
dan poka kakor smolnat sod,<br>
v njem zvezde se ponovno zarede.<br>
Si končno s kavlja zemlje snet,<br>
otipali so v tebi rez besed. <p>
Otipali so v tebi rez besed.<br>
Na brani so sveta čepeli.<br>
Na vrvi je obvisel sivi svet,<br>
ni znano, kdaj ga bodo sneli.<br>
Rogovi časa so krvavi,<br>
grozdičje let nakremži vsako lice<br>
Mučenci so in niso pravi.<br>
V snop ljudski kotijo lisice.<br>
Na skrinjah dneva posedijo<br>
ljudje, obglodani v bodico,<br>
odpojejo in se solzijo,<br>
so v rodu z izgubljeno prepelico.<br>
Otipali so v tebi gnoj krvav,<br>
žlebičke, po katerih si curljal. <p>
Žlebičke po katerih si curljal,<br>
zasujejo s seboj, s smetmi.<br>
V peterih čutih boš zaspal,<br>
kot gnila krpa večnosti.<br>
Se vidi gnoj, se vidi rja.<br>
Spajdašiš se s temo, s sivino.<br>
In si nečist izvir sveta,<br>
izkušan s polnostjo, s praznino.<br>
Socvetje človečanstva vene,<br>
in plodnica usode ne rodi.<br>
Ugasnejo prastare mene,<br>
opasane s sto pajčevinami.<br>
Otipal si preveč razvnet<br>
enakosti in bratstva suho sled. <p>
Enakosti in bratstva suho sled<br>
v blazini dni brž izgubiš.<br>
Na svet se pride le umret,<br>
gibon sveta, samo prežiš.<br>
Izpljunki v žlici so življenja<br>
in zanjo nečistujemo,<br>
pobožamo hrbet hotenja<br>
in vriskamo, ko ga zajezdimo.<br>
Na jadrih sivega sveta<br>
visijo podanašnjeni za silo.<br>
Na grči črnega neba<br>
nas bo prehitro ugonobilo.<br>
Sam lepši svet si izrezljal:<br>
vigrano igro si izdal. <p>
Vigrano igor si izdal,<br>
pa nisi niti malo kriv.<br>
Prhneči čas je bil bahav,<br>
pitnino sam si je odlil.<br>
Kaj bi zahtevali nazaj,<br>
kaj bi zahtevali naprej!<br>
Paberkovanje s kupčkom saj.<br>
Goreče sebi se nasmej!<br>
In boš goreča rokavica,<br>
pohojen, venomer na tleh.<br>
In boš besedica golica,<br>
svoj smeh v teh sunkovitih dneh.<br>
In boš še razcefrani jog:<br>
Valpurgin bič in potlej stok. <p>
Valpurgin bič in potlej stok<br>
je plača za naporen dan.<br>
Opilil si zastonj okovje rok.<br>
Opilil si okovje nog zaman.<br>
Če v resah pesmi krvaviš,<br>
če se narobe razpečaš,<br>
postaneš križani in križ.<br>
Postaneš oče kakor tudi očenaš.<br>
Stvari in bitij in svetov<br>
ne boš ožel kot mrzli sneg.<br>
Polizal boš nasmeh bogov,<br>
razstavljen na sto gibkih vlek.<br>
Kako te čudno premosti<br>
heroičnost človečnosti. <p>
Heroičnost človečnosti<br>
otipa tvojo mrzlo žilo.<br>
Človečnost rada se posti<br>
zlovoljno in na silo.<br>
Grob zibke &ndash; zibka groba ščebeta<br>
za živo mejo izrezljana.<br>
Zatečeš se v zavetja pernata,<br>
o hitro vsa po vrsti so izdana.<br>
Navijaš se na prste kakor žica,<br>
se trgaš kakor bleda pavola.<br>
V klobuku miloščina je resnica<br>
kot kepa hladnega ledenega snega.<br>
Oznani oblazinjen bog<br>
razsutost daleč naokrog. <p>
Razsutost daleč naokrog<br>
je preperela koža pokrajine.<br>
Vesel začetek je nadlog,<br>
iskanje gnile popkovine.<br>
Odzdrav si zemlji in kletvina,<br>
ker zemlja včasih tebi je odzdrav,<br>
in zemlja tebi žolčna je pitnina.<br>
Kar si, si le tako postal.<br>
Postelješ si izven mesa,<br>
kam boš postavil svojo posteljo?<br>
Postelješ si izven duha,<br>
planeti daljni vate sopejo.<br>
Glasovi vrtajo z očmi,<br>
besedoskrunstvo zataji. <p>
Besedoskrunstov zataji,<br>
začara te le do vratu,<br>
telo ostalo preperi,<br>
sesede v prstan se medu.<br>
Spomin na rojstvo frfota,<br>
otrebeni glasovi frfotajo.<br>
Odmev dojnice ščebeta,<br>
peteri čuti se haljajo.<br>
Desetke so oblakov zbrane,<br>
blodnjak neba poselijo lisice.<br>
Vse sence s tabo so naphane,<br>
lovijo te pravice in krivice.<br>
Etapa otopelosti.<br>
etapa preživelosti. <p>
Etapa preživelosti<br>
je z novim dnem oznanjena.<br>
Mrčes zapušča svet, se zdi.<br>
Prihodnost mora biti ganjena.<br>
Raztresaš boštvo sem in tja,<br>
ti sam si brez prvin.<br>
Beseda ima okus zlata<br>
v razoru novih veličin.<br>
Kako prijetna galaksija<br>
in dvižni most v neznano kam.<br>
Ti stanovalec si in domačija,<br>
tvoj nič požene puhast sram.<br>
Kot noj rešuješ zadnje dni<br>
telesa, ki je, ker ga ni. <p>
Telesa, ki je, ker ga ni,<br>
ni treba čuvati v pozlati.<br>
Telo se tako ne sledi.<br>
Ne moreš vzeti ga ne dati.<br>
Telo sta zloga dva,<br>
v človeku se poiščeta,<br>
ko se rokujeta, poljubita,<br>
telo ubijeta, razdeneta.<br>
Tako ne slišiš se in se spoznaš.<br>
Kakor da smrt dejanje ni.<br>
Življenju in spoznanjem na rovaš<br>
bil rojstni dan spoznanje ni.<br>
Kresničko svetlo te zaprežejo,<br>
surovi prsti te prestrežejo. <p>
<hr>
<p>
Pripravil za splet Jurij Hladnik, postavil na http://www.ijs.si/lit/cund1.html <a href="mailto:miran.hladnik@guest.arnes.si">Miran Hladnik</a> 
18. aprila 2004, popravljeno 1. novembra 2004. 



<br>
<!--Creative Commons License--><a rel="license" href="http://creativecommons.org/licenses/by-nc-sa/2.5/si/"><img alt="Creative Commons License" style="border-width: 0" src="http://i.creativecommons.org/l/by-nc-sa/2.5/si/88x31.png"/></a> To delo je licencirano s <a rel="license" href="http://creativecommons.org/licenses/by-nc-sa/2.5/si/">Creative Commons Priznanje avtorstva-Nekomercialno-Deljenje pod enakimi pogoji 2.5 Slovenija licenco</a><!--/Creative Commons License--><!-- <rdf:RDF xmlns="http://web.resource.org/cc/" xmlns:dc="http://purl.org/dc/elements/1.1/" xmlns:rdf="http://www.w3.org/1999/02/22-rdf-syntax-ns#" xmlns:rdfs="http://www.w3.org/2000/01/rdf-schema#">
        <Work rdf:about="">
                <license rdf:resource="http://creativecommons.org/licenses/by-nc-sa/2.5/si/" />
        <dc:type rdf:resource="http://purl.org/dc/dcmitype/Text" />
        </Work>
        <License rdf:about="http://creativecommons.org/licenses/by-nc-sa/2.5/si/"><permits rdf:resource="http://web.resource.org/cc/Reproduction"/><permits rdf:resource="http://web.resource.org/cc/Distribution"/><requires rdf:resource="http://web.resource.org/cc/Notice"/><requires rdf:resource="http://web.resource.org/cc/Attribution"/><prohibits rdf:resource="http://web.resource.org/cc/CommercialUse"/><permits rdf:resource="http://web.resource.org/cc/DerivativeWorks"/><requires rdf:resource="http://web.resource.org/cc/ShareAlike"/></License></rdf:RDF> -->


</body>
</html>
